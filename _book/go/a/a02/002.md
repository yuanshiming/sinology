 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷二 ‧ 惠帝紀第二`

* * *

孝惠皇帝，`荀悅曰：「諱盈之字曰滿。」應劭曰：「禮謚法『柔質慈民曰惠』。」師古曰：「孝子善述父之志，故漢家之謚，自惠帝巳下皆稱孝也。臣下以滿字代盈者，則知帝諱盈也。他皆類此。」`高祖太子也，母曰呂皇后。帝年五歲，高祖初為漢王。二年，立為太子。十二年四月，高祖崩。五月丙寅，太子即皇帝位，尊皇后曰皇太后。賜民爵一級。`師古曰：「帝初即位為恩惠也。」`中郎、郎中滿六歲爵三級，四歲二級。`蘇林曰：「中郎，省中郎也。」`外郎滿六歲二級。`蘇林曰：「外郎，散郎也。」`中郎不滿一歲一級。外郎不滿二歲賜錢萬。`張晏曰：「不滿一歲，謂不滿四歲之一歲，作郎三歲也。不滿二歲，謂不滿六歲之二歲，作郎四歲也。」師古曰：「此說非也。直謂作郎未經一歲二歲耳。」`宦官尚食比郎中。`應劭曰：「宦官，閽寺也。尚，主也。舊有五尚。尚冠、尚帳、尚衣、尚席亦是。」如淳曰：「主天子物曰尚，主文書曰尚書，又有尚符璽郎也。漢儀注省中有五尚，而內官婦人有諸尚也。」`謁者、執楯、執戟、武士、騶比外郎。`應劭曰：「執楯、執戟，親近陛衞也。武士，力士也，高祖使武士縛韓信是也。騶，騶騎也。」師古曰：「騶本廄之馭者，後又令為騎，因謂騶騎耳。」`太子御驂乘賜爵五大夫，舍人滿五歲二級。`師古曰：「武士、騶以上，皆舊侍從天子之人也。舍人以上，太子之官屬。」`賜給喪事者，二千石錢二萬，六百石以上萬，五百石、二百石以下至佐史五千。`如淳曰：「律有斗食、佐史。」韋昭曰：「若今曹史書佐也。」師古曰：「自五百石以下至於佐史皆賜五千。今又言二百石者，審備其等也。」`視作厈上者，將軍四十金，`服虔曰：「斥上，壙上也。」如淳曰：「斥，開也。開土地為冢壙，故以開斥言之。」鄭氏曰：「四十金，四十斤金也。」晉灼曰：「近上二千石賜錢二萬，此言四十金，實金也。下凡言黃金，真金也。不言黃，謂錢也。食貨志黃金一斤直萬錢。」師古曰：「諸賜言黃金者，皆與之金。不言黃者，一金與萬錢也。」`二千石二十金，六百石以上六金，五百石以下至佐史二金。減田租，復十五稅一。`鄧展曰：「漢家初十五稅一，儉於周十稅一也。中間廢，今復之也。」如淳曰：「秦作阿房之宮，收太半之賦，遂行，至此乃復十五而稅一。」師古曰：「鄧說是也。復音房目反。」`爵五大夫、吏六百石以上及宦皇帝而知名者有罪當盜械者，皆頌繫。`文穎曰：「言皇帝者，以別仕諸王國也。」張晏曰：「時諸侯治民，新承六國之後，咸慕鄉邑，或貪逸豫，樂仕諸侯，今特為京師作優裕法也。」如淳曰：「知名，謂宦人敎帝書學，亦可表異者也。盜者逃也，恐其逃亡，故著械也。頌者容也，言見寬容，但處曹吏舍，不入𨻼牢也。」師古曰：「諸家之說皆非也。宦皇帝而知名者，謂雖非五大夫爵、六百石吏，而早事惠帝，特為所知，故亦優之，所以云及耳，非謂凡在京師異於諸王國，亦不必在於宦人敎書學也。左官之律起自武帝，此時未有。禮記曰『宦學事師』，謂凡仕宦，非閹寺也。盜械者，凡以罪著械皆得稱焉，不必逃亡也。據山海經，貳負之臣、相柳之尸皆云盜械，其義是也。古者頌與容同。五大夫，第九爵也。」`上造以上及內外公孫耳孫有罪當刑及當為城旦舂者，皆耐為鬼薪白粲。`應劭曰：「上造，爵滿十六者也。內外公孫謂王侯內外孫也。耳孫者，玄孫之子也，言去其曾高益逺，但耳聞之也。今以上造有功勞，內外孫有骨血屬㜕，施德布惠，故事從其輕也。城旦者，旦起行治城；舂者，婦人不豫外徭，但舂作米：皆四歲刑也。今皆就鬼薪白粲。取薪給宗廟為鬼薪，坐擇米使正白為白粲，皆三歲刑也。」李斐曰：「耳孫，曾孫也。」張晏曰：「公孫，宗室侯王之孫也。」晉灼曰：「耳孫，玄孫之曾孫也，諸侯王表在八世。」師古曰：「上造，第二爵名也。內外公孫，國家宗室及外戚之孫也。耳孫，諸說不同。據平紀及諸侯王表說『梁孝王玄孫之耳孫音』。耳音仍。又匈奴傳說握衍朐鞮單于，云『烏維單于耳孫』。以此參之，李云曾孫是也。然漢書諸處又皆云曾孫非一，不應雜兩稱而言。據爾雅『曾孫之子為玄孫，玄孫之子為來孫，來孫之子為昆孫，昆孫之子為仍孫』，從己而數，是為八葉，則與晉說相同。仍、耳聲相近，蓋一號也。但班氏唯存古名，而計其葉數則錯也。㜕音連。」`民年七十以上若不滿十歲有罪當刑者，皆完之。`孟康曰：「不加肉刑髡𩮜也。」師古曰：「若，預及之言也。謂七十以上及不滿十歲以下，皆完之也。𩮜音他計反。」`又曰：「吏所以治民也，能盡其治則民賴之，故重其祿，所以為民也。`師古曰：「為音于偽反。」`今吏六百石以上父母妻子與同居，及故吏甞佩將軍都尉印將兵及佩二千石官印者，家唯給軍賦，他無有所與。`師古曰：「同居，謂父母妻子之外若兄弟及兄弟之子等見與同居業者，若今言同籍及同財也。無有所與，與讀曰豫。」`

令郡諸侯王立高廟。`師古曰：「諸郡及諸侯王國皆立廟也。今書本郡下或有國字者，流俗不曉妄加之。」`

元年冬十二月，趙隱王如意薨。民有罪，得買爵三十級以免死罪。`應劭曰：「一級直錢二千，凡為六萬，若今贖罪入三十疋縑矣。」師古曰：「令出買爵之錢以贖罪。」`賜民爵，戶一級。

春正月，城長安。

二年冬十月，齊悼惠王來朝，獻城陽郡以益魯元公主邑，尊公主為太后。`如淳曰：「張敖子偃為魯王，故公主得為太后。」師古曰：「此說非也。蓋齊王憂不得脫，故從內史之言，請尊公主為齊太后，以母禮事之，用悅媚呂太后耳。若魯元以子為魯王，自合稱太后，何待齊王尊之乎？據張耳傳『高后元年魯元太后薨，後六年宣平侯敖薨，呂太后立敖子偃為王，以母為太后故也』，是則偃因母為齊王太后而得王，非母因偃乃為太后也。」`

春正月癸酉，有兩龍見蘭陵家人井中，`師古曰：「家人，言庶人之家。」`乙亥夕而不見。隴西地震。

夏旱。郃陽侯仲薨。`師古曰：「高帝之兄，吳王濞父也。」`秋七月辛未，相國何薨。`師古曰：「蕭何也。」`

三年春，發長安六百里內男女十四萬六千人城長安，三十日罷。`鄭氏曰：「城一面，故速罷。」`

以宗室女為公主，嫁匈奴單于。

夏五月，立閩越君搖為東海王。`應劭曰：「搖，越王句踐之苗裔也，帥百越之兵助高祖，故封。東海，在吳郡東南濵海云。」師古曰：「即今泉州是其地。」`

六月，發諸侯王、列侯徒隷二萬人城長安。

秋七月，都廄災。南越王趙佗稱臣奉貢。`師古曰：「佗音徒何反。」`

四年冬十月壬寅，立皇后張氏。`師古曰：「張敖之女也。史記及漢書無名字，皇甫謐作帝王世紀皆為惠帝張后及孝文薄后已下別制名焉，至於薄父之徒亦立名字，何從而得之乎？雖欲示博聞，不知陷於穿鑿。」`

春正月，舉民孝弟力田者復其身。`師古曰：「弟者，言能以順道事其兄也。弟音徒計力。復音方目反。」`

三月甲子，皇帝冠，赦天下。省法令妨吏民者；除挾書律。`應劭曰：「挾，藏也。」張晏曰：「秦律敢有挾書者族。」`長樂宮鴻臺災。宜陽雨血。

秋七月乙亥，未央宮凌室災；`師古曰：「凌室，藏冰之室也。豳詩七月之篇曰『納于凌陰』。」`丙子，織室災。`師古曰：「主織作繒帛之處。」`

五年冬十月，靁；桃李華，棗實。

春正月，復發長安六百里內男女十四萬五千人城長安，三十日罷。

夏，大旱。

秋八月己丑，相國參薨。`師古曰：「曹參也。」`

九月，長安城成。賜民爵，戶一級。`師古曰：「家長受也。」`

六年冬十月辛丑，齊王肥薨。

令民得賣爵。女子年十五以上至三十不嫁，五筭。`應劭曰：「國語越王勾踐令國中女子年十七不嫁者父母有罪，欲人民繁息也。漢律人出一筭，筭百二十錢，唯賈人與奴婢倍筭。今使五筭，罪謫之也。」孟康曰：「或云復之也。」師古曰：「應說是。」`

夏六月，舞陽侯噲薨。`師古曰：「樊噲也。」`

起長安西巿，修敖倉。

七年冬十月，發車騎、材官詣滎陽，`師古曰：「車，常擬軍興者，若近代之戍車也。騎，常所養馬，并其人使行充騎，若今武馬及所養者主也。材官，解在高紀。」`太尉灌嬰將。

春正月辛丑朔，日有蝕之。夏五月丁卯，日有蝕之，旣。`師古曰：「旣，盡也。」`

秋八月戊寅，帝崩于未央宮。`臣瓚曰：「帝年十七即位，即位七年，壽二十四。」`九月辛丑，葬安陵。`臣瓚曰：「自崩至葬凡二十四日。安陵在長安北三十五里。」師古曰：「三輔黃圖云去長陵十里。」`

贊曰：孝惠內修親親，外禮宰相，優寵齊悼、趙隱，恩敬篤矣。`師古曰：「篤，厚也。」`聞叔孫通之諫則懼然，`蘇林曰：「諫復道乘衣冠道也。」師古曰：「懼讀曰瞿。瞿然，失守貌，音居具反。」`納曹相國之對而心說，`蘇林曰：「對修高帝制度、蕭何法也。」師古曰：「說讀曰悅。」`可謂寬仁之主。遭呂太后虧損至德，`師古曰：「謂殺趙王，戮戚夫人，因以憂疾不聽政而崩。」`悲夫！

* * *

[上卷](001b.md) / [漢書目錄](a02.md) / [下卷](003.md) /

    