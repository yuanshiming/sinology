 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷三 ‧ 高后紀第三`

* * *

高皇后呂氏，`荀悅曰：「諱雉之字曰野雞。」應劭曰：「禮，婦人從夫謚，故稱高也。」師古曰：「呂后名雉，字娥姁，故臣下諱雉也。姁音許于反。」`生惠帝。佐高祖定天下，父兄及高祖而侯者三人。`師古曰：「父謂臨泗侯呂公也。兄謂周呂侯澤、建成侯釋之。」`惠帝即位，尊呂后為太后。太后立帝姊魯元公主女為皇后，無子，取後宮美人子名之以為太子。惠帝崩，太子立為皇帝，年幼，太后臨朝稱制，`師古曰：「天子之言一曰制書，二曰詔書。制書者，謂為制度之命也，非皇后所得稱。今呂太后臨朝行天子事，斷決萬機，故稱制詔。」`大赦天下。迺立兄子呂台、產、祿、台子通四人為王，`蘇林曰：「台音胞胎。」`封諸呂六人為列侯。語在外戚傳。

元年春正月，詔曰：「前日孝惠皇帝言欲除三族辠、妖言令`師古曰：「罪之重者戮及三族，過誤之語以為妖言，今謂重酷，皆除之。」`，議未決而崩，今除之。」二月，賜民爵，戶一級。初置孝弟力田二千石者一人。`師古曰：「特置孝弟力田官而尊其秩，欲以勸厲天下，令各敦行務本。」`夏五月丙申，趙王宮叢臺災。`師古曰：「連聚非一，故名叢臺。蓋本六國時趙王故臺也，在邯鄲城中。」`立孝惠後宮子強為淮陽王，`如淳曰：「外戚恩澤侯表曰皆呂氏子也，以孝惠子侯。」晉灼曰：「漢注名長。」韋昭曰：「今陳留郡。」`不疑為恒山王，`如淳曰：「今常山也，因避文帝諱改曰常。」`弘為襄城侯，朝為軹侯，`師古曰：「軹音只。」`武為壺關侯。秋，桃李華。

二年春，詔曰：「高皇帝匡飭天下，`師古曰：「匡，正也。飭，整也。飭讀與敕同，其字從力。」`諸有功者皆受分地為列侯，`師古曰：「分音扶問反。」`萬民大安，莫不受休德。`師古曰：「休，美也，音虛虯反。他皆類此。」`朕思念至於乆逺而功名不著，亡以尊大誼，施後世。今欲差次列侯功以定朝位，`師古曰：「以功之高下為先後之次。」`臧于高廟，世世勿絕，嗣子各襲其功位。其與列侯議定奏之。」丞相臣平言：`師古曰：「陳平。」`「謹與絳侯臣勃、`師古曰：「周勃。」`曲周侯臣商、`師古曰：「酈商。」`穎陰侯臣嬰、`師古曰：「灌嬰。」`安國侯臣陵等議，`師古曰：「王陵。」`列侯幸得賜餐錢奉邑，`應劭曰：「餐與湌同。諸侯四時皆得賜餐錢。」文穎曰：「湌，邑中更名筭錢，如今長吏食奉，自復媵錢，即租奉也。」韋昭曰：「熟食曰湌，酒肴曰錢，粟米曰奉。稅租奉祿，正所食也。四時得閒賜，是為湌錢。湌，小食也。」師古曰：「餐、湌同一字耳，音千安反。湌，所謂吞食物也。餐錢，賜厨膳錢也。奉邑，本所食邑也。奉音扶用反。」`陛下加惠，以功次定朝位，`如淳曰：「功大者位在上。功臣侯表有第一、第二之次。」`臣請臧高廟。」奏可。春正月乙卯，地震，羌道、`服虔曰：「縣有夷蠻曰道。」師古曰：「羌道屬隴西郡。」`武都道山崩。`師古曰：「武都道屬武都郡。」`夏六月丙戌晦，日有蝕之。秋七月，恒山王不疑薨。行八銖錢。`應劭曰：「本秦錢，質如周錢，文曰『半兩』，重如其文，即八銖也。漢以其太重，更鑄莢錢，今民間名榆莢錢是也。民患其太輕，至此復行八銖錢。」`

三年夏，江水、漢水溢，流民四千餘家。`師古曰：「水所漂沒也。」`秋，星晝見。

四年夏，少帝自知非皇后子，出怨言，皇太后幽之永巷。`如淳曰：「列女傳周宣姜后脫簪珥，待罪永巷，後改為掖庭。」師古曰：「永，長也。本謂宮中之長巷也。」`詔曰：「凡有天下治萬民者，蓋之如天，容之如地；上有驩心以使百姓，百姓欣然以事其上，驩欣交通而天下治。今皇帝疾乆不已，迺失惑昬亂，不能繼嗣奉宗廟，守祭祀，不可屬天下。`師古曰：「屬，委也，音之欲反。」`其議代之。」羣臣皆曰：「皇太后為天下計，所以安宗廟社稷甚深。頓首奉詔。」五月丙辰，立恒山王弘為皇帝。`晉灼曰：「史記惠帝元年，子不疑為常山王，子山為襄城侯。二年，常山王薨，即不疑也。以弟襄城侯山為常山王，更名義。丙辰，立常山王義為帝。義更名弘。漢書一之，書弘以為正也。」師古曰：「即元年所立弘為襄城侯者，晉說是也。」`

五年春，南粵王尉佗自稱南武帝。`韋昭曰：「生以武為號，不稽古也。」師古曰：「此說非也。成湯曰『吾武甚』，因自號武王。佗言武帝亦猶是耳，何謂其不稽古乎？」`秋八月，淮陽王彊薨。九月，發河東、上黨騎屯北地。

六年春，星晝見。夏四月，赦天下。秩長陵令二千石。`應劭曰：「長陵，高祖陵，尊之，故增其令秩也。」`六月，城長陵。`張晏曰：「起縣邑，故築城也。」師古曰：「此說非也。黃圖云長陵城周七里百八十步，因為殿垣，門四出，及便殿掖庭諸官寺皆在中。是即就陵為城，非止謂邑居也。」`匈奴寇狄道，攻阿陽。`師古曰：「狄道屬隴西。阿陽，天水之縣也。今流俗書本或作河陽者，非也。」`行五分錢。`應劭曰：「所謂莢錢者。」`

七年冬十二月，匈奴寇狄道，略二千餘人。春正月丁丑，趙王友幽死于邸。己丑晦，日有蝕之，旣。以梁王呂產為相國，趙王祿為上將軍。立營陵侯劉澤為琅邪王。夏五月辛未，詔曰：「昭靈夫人，太上皇妃也；武哀侯、`張晏曰：「高帝兄伯也。」`宣夫人，高皇帝兄姊也。`如淳曰：「皆追謚。」`號謚不稱，其議尊號。」丞相臣平等請尊昭靈夫人曰昭靈后，武哀侯曰武哀王，宣夫人曰昭哀后。六月，趙王恢自殺。秋九月，燕王建薨。南越侵盜長沙，遣隆慮侯竈將兵擊之。`應劭曰：「竈姓周，高祖功臣也。隆慮，今林慮也，後避殤帝諱，故改之。」師古曰：「慮音廬。」`

八年春，封中謁者張釋卿為列侯。`孟康曰：「宦官也。」如淳曰：「百官表謁者掌賔贊受事。灌嬰為中謁者，後常以閹人為之。諸官加中者，多閹人也。」`諸中官、宦者令丞皆賜爵關內侯，食邑。`如淳曰：「列侯出關就國，關內侯但爵耳。其有加異者，與之關內之邑，食其租稅。宣紀曰『德、武食邑』是也。」師古曰：「諸中官，凡閹人給事於中者皆是也。宦者令丞，宦者署之令丞。」`夏，江水、漢水溢，流萬餘家。

秋七月辛巳，皇太后崩于未央宮。遺詔賜諸侯王各千金，將相列侯下至郎吏各有差。大赦天下。

上將軍祿、相國產顓兵秉政，`師古曰：「顓讀與專同。」`自知背高皇帝約，`師古曰：「非劉氏而王，非有功而侯。」`恐為大臣諸侯王所誅，因謀作亂。時齊悼惠王子朱虛侯章在京師，以祿女為婦，知其謀，迺使人告兄齊王，令發兵西。章欲與太尉勃、丞相平為內應，以誅諸呂。齊王遂發兵，又詐琅邪王澤發其國兵，并將而西。產、祿等遣大將軍灌嬰將兵擊之。嬰至滎陽，使人諭齊王與連和，待呂氏變而共誅之。`師古曰：「變謂發動也。」`

太尉勃與丞相平謀，以曲周侯酈商子寄與祿善，使人劫商令寄紿說祿`師古曰：「紿，誑也。」`曰：「高帝與呂后共定天下，劉氏所立九王，呂氏所立三王，皆大臣之議。事已布告諸侯王，諸侯王以為宜。今太后崩，帝少，足下不急之國守藩，`師古曰：「之，往也。」`迺為上將將兵留此，為大臣諸侯所疑。何不速歸將軍印，以兵屬太尉，`師古曰：「屬音之欲反。」`請梁王亦歸相國印，與大臣盟而之國。齊兵必罷，大臣得安，足下高枕而王千里，此萬世之利也。」祿然其計，使人報產及諸呂老人。或以為不便，計猶豫`師古曰：「猶，獸名也。爾雅曰『猶如𪊨，善登木』。此獸性多疑慮，常居山中，忽聞有聲，即恐有人且來害之，每豫上樹，乆之無人，然後敢下，須臾又上。如此非一，故不決者稱猶豫焉。一曰隴西俗謂犬子為猶，犬隨人行，每豫在前，待人不得，又來迎候，故云猶豫也。𪊨音几。」 `未有所決。祿信寄，與俱出游，過其姑呂嬃。`張晏曰：「嬃音須。」師古曰：「呂后妹。」`嬃怒曰：「奴為將而棄軍，呂氏今無處矣！」`師古曰：「言見誅滅，無處所也。處字或作類，言無種類也。」`迺悉出珠玉寶器散堂下，曰：「無為它人守也！」

八月庚申，平陽侯窋行御史大夫事，`師古曰：「窋，曹參子也，音竹出反。」`見相國產計事。郎中令賈壽使從齊來，因數產`師古曰：「數，責之也，音數具反。」`曰：「王不早之國，今雖欲行，尚可得邪？」具以灌嬰與齊楚合從狀告產。`師古曰：「齊楚俱在山東，連兵西向，欲誅諸呂，亦猶六國為從以敵秦，故言合從也。從音子容反。」`平陽侯窋聞其語，馳告丞相平、太尉勃。勃欲入北軍，不得入。襄平侯紀通尚符節，`張晏曰：「紀通，信子也。尚，主也，今符節令也。」晉灼曰：「紀信焚死，不見其後。功臣表云紀通紀成之子，以成死事，故封侯。」師古曰：「晉說是也。」`迺令持節矯內勃北軍。`師古曰：「矯，詐也，詐以天子之命也。」`勃復令酈寄、典客劉揭說祿，`應劭曰：「典客，今大鴻臚也。」師古曰：「揭音竭。」`曰：「帝使太尉守北軍，欲令足下之國，急歸將印辭去。不然，禍且起。」祿遂解印屬典客，`師古曰：「屬音之欲反。」`而以兵授太尉勃。勃入軍門，行令軍中曰：「為呂氏右袒，為劉氏左袒。」`師古曰：「袒，脫衣袖而肉袒也。左右者，偏脫其一耳。袒音徒旱反。」`軍皆左袒。勃遂將北軍。然尚有南軍，丞相平召朱虛侯章佐勃。勃令章監軍門，令平陽侯告衞尉，毋內相國產殿門。產不知祿已去北軍，入未央宮欲為亂。殿門弗內，俳佪往來。`師古曰：「俳佪猶傍偟，不進之意也。俳音裴。」`平陽侯馳語太尉勃，勃尚恐不勝，未敢誦言誅之，`鄧展曰：「誦言，公言也。」`迺謂朱虛侯章曰：「急入宮衞帝。」章從勃請卒千人，入未央宮掖門，`師古曰：「非正門而在兩旁，若人之臂掖也。」`見產廷中。餔時，遂擊產。產走。天大風，從官亂，莫敢鬬者。逐產，殺之郎中府吏舍厠中。`如淳曰：「百官表郎中令掌宮殿門戶，故其府在宮中，後轉為光祿勳。」`

章已殺產，帝令謁者持節勞章。`師古曰：「慰問之。」`章欲奪節，謁者不肯，章迺從與載，因節信馳斬長樂衞尉呂更始。`師古曰：「因謁者所持之節，用為信也。章與謁者同車，故為門者所信，得入長樂宮。」`還入北軍，復報太尉勃。勃起拜賀章，曰：「所患獨產，今已誅，天下定矣。」辛酉，斬呂祿，笞殺呂嬃。分部悉捕諸呂男女，無少長皆斬之`師古曰：「分音扶問反。」`。

大臣相與陰謀，以為少帝及三弟為王者皆非孝惠子，復共誅之，尊立文帝。語在周勃、高五王傳。

贊曰：孝惠、高后之時，海內得離戰國之苦，君臣俱欲無為，故惠帝拱己，`師古曰：「垂拱而治。」`高后女主制政，不出房闥，`師古曰：「闥，宮中小門，音他曷反。」`而天下晏然，刑罰罕用，民務稼穡，衣食滋殖。`師古曰：「滋，益也。殖，生也。」`

* * *

[上卷](002.md) / [漢書目錄](a02.md) / [下卷](004.md) /

    