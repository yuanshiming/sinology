 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷二十二 ‧ 禮樂志第二`

* * *

六經之道同歸，而禮樂之用為急。`師古曰：「六經謂易、詩、書、春秋、禮、樂也。」`治身者斯須忘禮，則暴嫚入之矣；`師古曰：「斯須，猶須臾。」`為國者一朝失禮，則荒亂及之矣。人函天地陰陽之氣，有喜怒哀樂之情。`師古曰：「函，包容也，讀與含同。它皆類此。」`天稟其性而不能節也，`師古曰：「稟謂給授也。」`聖人能為之節而不能絕也，故象天地而制禮樂，所以通神明，立人倫，`師古曰：「倫，理也。」`正性情，節萬事者也。

人性有男女之情，妬忌之別，為制婚姻之禮；有交接長幼之序，為制鄉飲之禮；有哀死思遠之情，為制喪祭之禮；有尊尊敬上之心，為制朝覲之禮。哀有哭踊之節，樂有歌舞之容，`師古曰：「踊，跳也。哀甚則踊。」`正人足以副其誠，邪人足以防其失。`師古曰：「副，稱也。」`故婚姻之禮廢，則夫婦之道苦，而淫辟之罪多；`孟康曰：「苦音盬。夫婦之道行盬不固也。」師古曰：「苦，惡也，不當假借。辟讀曰僻。」`鄉飲之禮廢，則長幼之序亂，而爭鬬之獄蕃；`師古曰：「蕃亦多也，音扶元反。他皆類此。」`喪祭之禮廢，則骨肉之恩薄，而背死忘先者衆；`師古曰：「先者，先人，謂祖考。」`朝聘之禮廢，則君臣之位失，而侵陵之漸起。故孔子曰：「安上治民，莫譱於禮；移風易俗，莫譱於樂。」`師古曰：「此孝經載孔子之言也。譱，古善字。」`禮節民心，樂和民聲，政以行之，刑以防之。禮樂政刑四達而不誖，則王道備矣。`師古曰：「誖，乖也，音布內反。」`

樂以治內而為同，`李竒曰：「同於和樂也。」`禮以修外而為異；`李竒曰：「尊卑為異也。」`同則和親，異則畏敬；和親則無怨，畏敬則不爭。揖讓而天下治者，禮樂之謂也。二者並行，合為一體。敬之意難見，則著之於享獻辭受，登降跪拜；`師古曰：「見謂彰顯也。」`和之說難形，則發之於詩歌詠言，鐘石筦弦。`師古曰：「說讀曰悅。形亦見也。筦字與管同。」`蓋嘉其敬意而不及其財賄，美其歡心而不流其聲音。`師古曰：「流，移也。心不移溢於音聲也。」`故孔子曰：「禮云禮云，玉帛云乎哉？樂云樂云，鐘鼓云乎哉？」`師古曰：「論語載孔子之言也。謂禮以節人為貴，樂以和人為本，玉帛鐘鼓乃其末也。」`此禮樂之本也。故曰：「知禮樂之情者能作，識禮樂之文者能述；作者之謂聖，述者之謂明。明聖者，述作之謂也。」`師古曰：「作謂有所興造也。述謂明辨其義而循行也。」`

王者必因前王之禮，順時施宜，有所損益，即民之心，稍稍制作，`師古曰：「即，就也。」`至太平而大備。周監於二代，禮文尤具，`師古曰：「監，觀也。二代，夏、殷也。言周觀夏、殷之禮，而增損之也。」`事為之制，曲為之防，`師古曰：「言每事立制，委曲防閑也。」`故稱禮經三百，威儀三千。於是敎化浹洽，`師古曰：「浹，徹也。洽，霑也。浹音子牒反。」`民用和睦，災害不生，禍亂不作，囹圄空虛，四十餘年。`應劭曰：「囹圄，周獄名也。」師古曰：「囹，獄也。圄，守也。故緫言囹圄，無繫於周。囹音來丁反。圄音牛呂反。」`孔子美之曰：「郁郁乎文哉！吾從周。」`師古曰：「論語載孔子之言也。郁郁，文章貌。」`及其衰也，諸侯踰越法度，惡禮制之害己，去其篇籍。遭秦滅學，遂以亂亡。

漢興，撥亂反正，日不暇給，`師古曰：「撥去亂俗而還之於正道也。給，足也。言事務殷多，日日修造，尚不能足，故無暇也。」`猶命叔孫通制禮儀，以正君臣之位。高祖說而歎曰：`師古曰：「說讀曰悅。」`「吾乃今日知為天子之貴也！」以通為奉常，遂定儀法，`師古曰：「奉常，則太常也。解在百官公卿表。」`未盡備而通終。

至文帝時，賈誼以為「漢承秦之敗俗，廢禮義，捐廉恥，今其甚者殺父兄，盜者取廟器，而大臣特以簿書不報期會為故，`師古曰：「特，但也。簿，文簿也。故謂大事也。言公卿但以文案簿書報答為事也。簿音步戶反。」`至於風俗流溢，恬而不怪，`師古曰：「恬，安也，謂心以為安。」`以為是適然耳。`師古曰：「言正當如此，非失道也。」`夫移風易俗，使天下回心而鄉道，`師古曰：「鄉讀曰嚮。」`類非俗吏之所能為也。夫立君臣，等上下，使綱紀有序，六親和睦，`如淳曰：「六親，賈誼書以為父也，子也，從父昆弟也，從祖昆弟也，曾祖昆弟也，族昆弟也。」`此非天之所為，人之所設也。人之所設，不為不立，不脩則壞。`師古曰：「為，作也。」`漢興至今二十餘年，宜定制度，興禮樂，然後諸侯軌道，百姓素樸，獄訟衰息」。`師古曰：「軌道，言遵道，猶車行之依軌轍也。」`迺草具其儀，`師古曰：「草謂創立其事也。它皆類此。」`天子說焉。`師古曰：「說讀曰悅。」`而大臣絳、灌之屬害之，故其議遂寢。`師古曰：「舊說以為絳謂絳侯周勃也，灌謂灌嬰也。而楚漢春秋高祖之臣別有絳灌，疑昧之文，不可明也。此旣言大臣，則當謂周勃、灌嬰也。」`

至武帝即位，進用英儁，議立明堂，制禮服，以興太平。`師古曰：「服謂衣服之色也。」`會竇太后好黃老言，不說儒術，`師古曰：「說讀曰悅。」`其事又廢。後董仲舒對策言：「王者欲有所為，宜求其端於天。天道大者，在於陰陽。陽為德，陰為刑。天使陽常居大夏而以生育長養為事，陰常居大冬而積於空虛不用之處，以此見天之任德不任刑也。陽出布施於上而主歲功，陰入伏臧於下而時出佐陽。陽不得陰之助，亦不能獨成。王者承天意以從事，故務德敎而省刑罰。刑罰不可任以治世，猶陰之不可任以成歲也。今廢先王之德敎，獨用執法之吏治民，而欲德化被四海，故難成也。是故古之王者莫不以敎化為大務，立大學以敎於國，設庠序以化於邑。`師古曰：「庠序，行禮養老之處也。」`敎化以明，習俗以成，天下甞無一人之獄矣。至周末世，大為無道，以失天下。秦繼其後，又益甚之。自古以來，未甞以亂濟亂，大敗天下如秦者也。`師古曰：「濟，益也。」`習俗薄惡，民人抵冒。`師古曰：「抵，忤也。冒，犯也。言無廉恥，不畏懼也。抵音丁禮反。」`今漢繼秦之後，雖欲治之，無可奈何。法出而姦生，令下而詐起，一歲之獄以萬千數，如以湯止沸，沸俞甚而無益。`師古曰：「俞，進也，音踰，又音愈。它皆類此。」`辟之琴瑟`師古曰：「辟讀曰譬。」`不調，甚者必解而更張之，迺可鼓也。為政而不行，甚者必變而更化之，迺可理也。故漢得天下以來，常欲善治，而至今不能勝殘去殺者，失之當更化而不能更化也。古人有言曰：『臨淵羨魚，不如歸而結網。』今臨政而願治七十餘歲矣，不如退而更化。更化則可善治，而災害日去，福祿日來矣。」是時，上方征討四夷，銳志武功，`師古曰：「銳，利也。言一意進求，若兵刃之銳利。」`不暇留意禮文之事。

至宣帝時，琅邪王吉為諫大夫，又上疏言：「欲治之主不世出，`師古曰：「言時時而一出，難常遇也。」`公卿幸得遭遇其時，未有建萬世之長策，舉明主於三代之隆者也。其務在於簿書斷獄聽訟而已，此非太平之基也。今俗吏所以牧民者，非有禮義科指可世世通行者也，以意穿鑿，各取一切。`師古曰：「苟順一時，非正道。」`是以詐偽萌生，刑罰無極，質樸日消，恩愛寖薄。`師古曰：「寖，古浸字。浸，漸也。」`孔子曰『安上治民，莫善於禮』，非空言也。願與大臣延及儒生，述舊禮，明王制，驅一世之民，濟之仁壽之域，`師古曰：「言以仁道治之，皆得其性，則壽考也。域，界也。」`則俗何以不若成康？壽何以不若高宗？」`師古曰：「成康，周之二王，太平之時也。高宗，殷王武丁也。有德可尊，故曰高宗。享國五十九年，故云壽。」`上不納其言，吉以病去。

至成帝時，犍為郡於水濵得古磬十六枚，`師古曰：「濵，水涯也，音賔。」`議者以為譱祥。劉向因是說上：「宜興辟雍，設庠序，陳禮樂，隆雅頌之聲，盛揖攘之容，`師古曰：「攘，古讓字。」`以風化天下。如此而不治者，未之有也。或曰，不能具禮。`師古曰：「或曰者，劉向設為難者之言，而後答釋也。」`禮以養人為本，如有過差，是過而養人也。`師古曰：「過差，猶失錯也。」`刑罰之過，或至死傷。今之刑，非皐陶之法也，而有司請定法，削則削，筆則筆，`服虔曰：「言隨君意也。」師古曰：「削者，謂有所刪去，以刀削簡牘也。筆者，謂有所增益，以筆就而書也。」`救時務也。至於禮樂，則曰不敢，是敢於殺人不敢於養人也。為其俎豆筦弦之閒小不備，因是絕而不為，是去小不備而就大不備，大不備或莫甚焉。`師古曰：「大不備者，事之虧失，莫甚於此。」`夫敎化之比於刑法，刑法輕，是舍所重而急所輕也。`師古曰：「舍，廢也。」`且敎化，所恃以為治也，刑法所以助治也。今廢所恃而獨立其所助，非所以致太平也。自京師有誖逆不順之子孫，`師古曰：「誖，乖也，音布內反。」`至於陷大辟受刑戮者不絕，繇不習五常之道也。`師古曰：「繇與由同。五常，仁、義、禮、智、信，人性所常行之也。」`夫承千歲之衰周，繼暴秦之餘敝，民漸漬惡俗，貪饕險詖，不閑義理，`師古曰：「貪甚曰饕。言行險曰詖。饕音吐高反。詖音彼義反。」`不示以大化，而獨歐以刑罰，終已不改。`師古曰：「敺與驅同。」`故曰：『導之以禮樂，而民和睦。』`師古曰：「孝經載孔子之言也。」`初，叔孫通將制定禮儀，見非於齊魯之士，然卒為漢儒宗，業垂後嗣，斯成法也。」成帝以向言下公卿議，會向病卒，丞相大司空奏請立辟廱。案行長安城南，`師古曰：「行音下更反。」`營表未作，遭成帝崩，羣臣引以定謚。`孟康曰：「謚法曰『安民立政曰成』。帝欲立辟廱，未就而崩，群臣議謚，引為美，謂之成。」`

及王莽為宰衡，欲燿衆庶，遂興辟廱，因以篡位，海內畔之。世祖受命中興，撥亂反正，`師古曰：「謂後漢光武帝也。」`改定京師于土中。`師古曰：「謂都洛陽。」`即位三十年，四夷賔服，百姓家給，政敎清明，`師古曰：「給，足也，言家家皆足。」`迺營立明堂、辟廱。顯宗即位，`李竒曰：「明帝曰顯宗。」`躬行其禮，宗祀光武皇帝于明堂，養三老五更於辟廱，`李竒曰：「王者父事三老，兄事五更。詩云『三壽作朋』。」鄧展曰：「漢直以一公為三老，用大夫為五更，每常大行禮乃置。」師古曰：「鄭玄說云三老五更謂老人更知三德五事者也。更音工衡反。蔡邕以為更當為叟。叟，老人之稱也。」`威儀旣美矣。然德化未流洽者，禮樂未具，羣下無所誦說，而庠序尚未設之故也。孔子曰：「辟如為山，未成一匱，止，吾止也。」`師古曰：「論語載孔子之言。匱者，織草為器，所以盛土也。言為山欲成，尚少一匱之土，止而不為，則其功終已不就。如斯之人，吾所不能敎喻也。辟讀曰譬。」`今叔孫通所撰禮儀，與律令同錄，臧於理官，`師古曰：「古書懷藏之字本皆作臧，漢書例為臧耳。理官，即法官也。」`法家又復不傳。漢典寢而不著，民臣莫有言者。`師古曰：「寢，息也。」`又通沒之後，河閒獻王采禮樂古事，稍稍增輯，至五百餘篇。`師古曰：「輯與集同。」`今學者不能昭見，但推士禮以及天子，說義又頗謬異，故君臣長幼交接之道濅以不章。`師古曰：「濅，漸也。」`

樂者，聖人之所樂也，而可以善民心。其感人深，移風易俗易，`師古曰：「易音弋豉反。」`故先王著其敎焉。`師古曰：「著，明也。」`

夫民有血氣心知之性，而無哀樂喜怒之常，應感而動，然後心術形焉。`師古曰：「言人之性感物則動也。術，道徑也。心術，心之所由也。形，見也。」`是以纖微癄瘁`一作「衰）`之音作，而民思憂；`師古曰：「癄瘁，謂減縮也，音子笑反。」`闡諧嫚易之音作，而民康樂；`師古曰：「闡，廣也。諧，和也。嫚易，言不急刻也。易音弋豉反。」`麤厲猛奮之音作，而民剛毅；`師古曰：「麤厲，抗厲也。猛奮，發揚也。麤作麁字，非是。」`廉直正誠之音作，而民肅敬；寬裕和順之音作，而民慈愛；`師古曰：「裕，饒也。」`流辟邪散之音作，而民淫亂。`師古曰：「辟讀曰僻。」`先王恥其亂也，故制雅頌之聲，本之情性，稽之度數，制之禮儀，`師古曰：「稽，考也。」`合生氣之和，導五常之行，`師古曰：「生氣，陰陽之氣也。導，引也。」`使之陽而不散，陰而不集，`師古曰：「集謂聚滯也。」`剛氣不怒，柔氣不懾，`師古曰：「懾，恐也，音之涉反。」`四暢交於中，而發作於外，`師古曰：「暢，通達也。」`皆安其位而不相奪，足以感動人之善心也，不使邪氣得接焉，是先王立樂之方也。

王者未作樂之時，因先王之樂以敎化百姓，說樂其俗，`師古曰：「說樂其俗，使和說而安樂也。說讀曰悅。樂音來各反。」`然後改作，以章功德。易曰：「先王以作樂崇德，殷薦之上帝，以配祖考。」`師古曰：「此豫卦象辭也。殷，盛大也。上帝，天也。言王者作樂，崇表其德，大薦於天，而以祖考配饗之也。」`昔黃帝作咸池，顓頊作六莖，帝嚳作五英，`師古曰：「嚳音酷。」`堯作大章，舜作招，`師古曰：「招讀曰韶。下皆類此。」`禹作夏，湯作濩，`師古曰：「濩音護。」`武王作武，周公作勺。勺，言能勺先祖之道也。`師古曰：「勺讀曰酌。酌，取也。」`武，言以功定天下也。濩，言救民也。夏，大承二帝也。`師古曰：「夏，大也。二帝謂堯、舜也。」`招，繼堯也。`師古曰：「韶之言紹，故曰繼堯也。」`大章，章之也`師古曰：「章，明也。」`。五英，英茂也。六莖，及根莖也。`師古曰：「澤及下也。」`咸池，備矣。`師古曰：「咸，皆也。池，言其包容浸潤也。故云備矣。」`自夏以往，其流不可聞已，`師古曰：「言歌頌皆亡也。已，語終辭。」`殷頌猶有存者。`師古曰：「謂正考甫所得那以下是。」`周詩旣備，`師古曰：「謂雅頌皆得其所。」`而其器用張陳，周官具焉。`師古曰：「謂大司樂以下諸官所掌。」`典者自卿大夫師瞽以下，皆選有道德之人，`師古曰：「師，樂工。瞽，無目者。」`朝夕習業，以敎國子。國子者，卿大夫之子弟也。皆學歌九德，`師古曰：「水火金木土穀謂之六府。正德、利用、厚生謂之三事。六府三事謂之九功。九功之德皆可歌也，故言九德也。」`誦六詩，`應劭曰：「六詩者，詩有六義，一曰風，二曰賦，三曰比，四曰興，五曰雅，六曰頌。」`習六舞、五聲、八音之和。`師古曰：「六舞謂帗舞、羽舞、䍿舞、旄舞、干舞、人舞也。五聲，宮、商、角、徵、羽也。八音，金、石、絲、竹、匏、土、革、木。帗音弗。䍿音皇。」`故帝舜命夔曰：「女典樂，敎胄子，`師古曰：「虞書舜典所載也。夔，舜臣名。胄子，即國子也。」`直而溫，`師古曰：「正直溫和也。」`寬而栗，`師古曰：「寬大而敬栗。」`剛而無虐，`師古曰：「剛毅而不害虐也。」`簡而無敖。`師古曰：「簡約而無傲慢也。敖讀曰傲。」`詩言志，歌咏言，`師古曰：「咏，古詠字也。在心為志，發言為詩。咏，永也。永，長也，歌所以長言之。」`聲依咏，律和聲，`師古曰：「依，助也。五聲所以助歌也，六律所以和聲也。」`八音克諧。」`師古曰：「諧亦和也。自此以上，皆帝舜之言。」`此之謂也。又以外賞諸侯德盛而敎尊者。其威儀足以充目，音聲足以動耳，詩語足以感心，故聞其音而德和，省其詩而志正，`師古曰：「省，視也。」`論其數而法立。是以薦之郊廟則鬼神饗，作之朝廷則羣臣和，立之學官則萬民恊。聽者無不虛己竦神，說而承流，`師古曰：「竦，敬也。說讀曰悅。」`是以海內徧知上德，被服其風，`師古曰：「被音皮義反。言蒙其風化，若被而服之。」`光煇日新，化上遷善，而不知所以然，至於萬物不夭，天地順而嘉應降。故詩曰：「鐘鼓鍠鍠，磬管鏘鏘，降福穰穰。」`師古曰：「此周頌執競之詩也。鍠鍠，和也。鏘鏘，盛也。穰穰，多也。言周王祭祖考之廟，奏樂而八音和盛，則神降之福至多也。鍠音皇。穰音人羊反。」`書云：「擊石拊石，百獸率舞。」`師古曰：「虞書舜典也。石謂磬也。言樂之和諧也，至於擊拊磬石，則百獸相率而舞也。」`鳥獸且猶感應，而況於人乎？況於鬼神乎？故樂者，聖人之所以感天地，通神明，安萬民，成性類者也。然自雅頌之興，而所承衰亂之音猶在，`師古曰：「言若周時尚有殷紂之餘聲。」`是謂淫過凶嫚之聲，為設禁焉。世衰民散，小人乘君子，`師古曰：「乘，陵也。」`心耳淺薄，則邪勝正。故書序「殷紂斷棄先祖之樂，迺作淫聲，用變亂正聲，以說婦人。」`師古曰：「今文周書泰誓之辭也。說讀曰悅。」`樂官師瞽抱其器而犇散，或適諸侯，或入河海。`師古曰：「犇，古奔字。論語云：『太師摯適齊，亞飯干適楚，三飯繚適蔡，四飯缺適秦，鼓方叔入於河，播鞉武入于漢，少師陽、擊磬襄入于海。』此志所云及古今人表所敘，皆謂是也。云諸侯者，追繫其地，非為當時已有國名。而說論語者乃以為哀公時禮壞樂崩，樂人皆去，斯亦未允也。夫六經殘缺，學者異師，文義兢馳，各守所見。而馬、鄭群儒，皆在班、揚之後，向、歆博學，又居王、杜之前，校其是非，不可偏據。其漢書所引經文，與近代儒家往往乖別，旣自成義指，即就而通之，庶免守株，以申賢達之意。非苟越異，理固然也。它皆類此。」`夫樂本情性，浹肌膚而臧骨髓，雖經乎千載，其遺風餘烈尚猶不絕。至春秋時，陳公子完犇齊。`師古曰：「完，陳厲公子，即敬仲也，莊二十二年遇難出奔齊也。」`陳，舜之後，招樂存焉。故孔子適齊聞招，三月不知肉味，曰「不圖為樂之至於斯！」美之甚也。`師古曰：「事見論語。」`

周道始缺，怨刺之詩起。王澤旣竭，而詩不能作。王官失業，雅頌相錯，`師古曰：「錯，雜也。」`孔子論而定之，故曰：「吾自衛反魯，然後樂正，雅頌各得其所。」`師古曰：「事亦見論語。」`是時，周室大壞，諸侯恣行，設兩觀，乘大路。`應劭曰：「觀，闕門邊兩觀也。禮，諸侯一觀。大路，天子之車。」`陪臣管仲、季氏之屬，`師古曰：「陪，重也。諸侯者，天子之臣，故其臣稱重臣也。季氏，魯桓公子季友之後，專執國政而奢僭也。」`三歸雍徹，八佾舞廷。`師古曰：「三歸，取三姓女也。婦人謂嫁曰歸，故曰三歸。蓋謂管仲耳。雍，樂詩也，徹饌奏之。八佾，八列之舞。皆僭天子禮也。此謂季氏耳。」`制度遂壞，陵夷而不反，`師古曰：「陵夷，漸頹替也。解在成帝紀及諸侯王表。」`桑閒、濮上，鄭、衞、宋、趙之聲並出，`應劭曰：「桑間，衞地，濮上，濮水之上，皆好新聲。」師古曰：「鄭、衞、宋、趙諸國，亦皆有淫聲。」`內則致疾損壽，外則亂政傷民。巧偽因而飾之，以營亂富貴之耳目。`師古曰：「營猶回繞也。」`庶人以求利，列國以相閒。`師古曰：「閒音居莧反。」`故秦穆遺戎而由余去，`應劭曰：「戎，西戎也。由余，其賢臣也。秦欲兼之，遺以女樂，由余諫而不聽，遂去入秦。」`齊人餽魯而孔子行。`師古曰：「餽亦饋字。論語云『齊人餽女樂，季桓子受之，三日不朝，孔子行』也。」`至於六國，魏文侯最為好古，`師古曰：「魏文侯本晉大夫畢萬之後，僭諸侯者。」`而謂子夏曰：「寡人聽古樂則欲寐，及聞鄭、衞，余不知倦焉。」子夏辭而辨之，終不見納，`師古曰：「事見禮之樂記。」`自此禮樂喪矣。

漢興，樂家有制氏，`服虔曰：「魯人也，善樂事也。」`以雅樂聲律世世在大樂官，但能紀其鏗鎗鼔舞，而不能言其義。`師古曰：「鏗鎗，金石之聲也。鏗音丘耕反。鎗音初庚反。其下亦同。」`高祖時，叔孫通因秦樂人制宗廟樂。大祝迎神于廟門，奏嘉至，`李竒曰：「嘉，善也，善神之至也。」`猶古降神之樂也。皇帝入廟門，奏永至，以為行步之節，猶古采薺、肆夏也。`劉德曰：「歌樂，在逸詩。」師古曰：「薺音才私反，禮經或作薋，又作茨，音並同耳。」`乾豆上，奏登歌，`師古曰：「乾豆，脯羞之屬。」`獨上歌，不以筦弦亂人聲，欲在位者徧聞之，猶古清廟之歌也。登歌再終，下奏休成之樂，`服虔曰：「叔孫通所奏作也。」`羙神明旣饗也。皇帝就酒東廂，坐定，奏永安之樂，美禮已成也。又有房中祠樂，高祖唐山夫人所作也。`服虔曰：「高帝姬也。」韋昭曰：「唐山，姓也。」`周有房中樂，至秦名曰壽人。凡樂，樂其所生，禮不忘本。高祖樂楚聲，故房中樂楚聲也。孝惠二年，使樂府令夏侯寬備其簫筦，更名曰安世樂。

高廟奏武德、文始、五行之舞；孝文廟奏昭德、文始、四時、五行之舞；孝武廟奏盛德、文始、四時、五行之舞。武德舞者，高祖四年作，以象天下樂己行武以除亂也。文始舞者，曰本舜招舞也，高祖六年更名曰文始，以示不相襲也。五行舞者，本周舞也，秦始皇二十六年更名曰五行也。四時舞者，孝文所作，以示天下之安和也。蓋樂己所自作，明有制也；`師古曰：「言自制作也。」`樂先王之樂，明有法也。`師古曰：「遵前代之法。」`孝景采武德舞以為昭德，以尊大宗廟。至孝宣，采昭德舞為盛德，以尊世宗廟。諸帝廟皆常奏文始、四時、五行舞云。高祖六年又作昭容樂、禮容樂。昭容者，猶古之昭夏也，主出武德舞。`蘇林曰：「言昭容樂生於武德舞。」`禮容者，主出文始、五行舞。舞人無樂者，將至至尊之前不敢以樂也；出用樂者，言舞不失節，能以樂終也。大氐皆因秦舊事焉。`師古曰：「氐，歸也，音丁禮反。其後字或作抵，音義並同。」`

初，高祖旣定天下，過沛，與故人父老相樂，醉酒歡哀，作「風起」之詩，令沛中僮兒百二十人習而歌之。至孝惠時，以沛宮為原廟，`師古曰：「原，重也。言已有正廟，更重立也。」`皆令歌兒習吹以相和，常以百二十人為員。文、景之閒，禮官肄業而已。`師古曰：「肄，習也，音弋二反。」`至武帝定郊祀之禮，祠太一於甘泉，就乾位也；`師古曰：「言在京師之西北也。」`祭后土於汾陰，澤中方丘也。`師古曰：「汾水之旁，土特堆起，是澤中方丘也。祭地，以方象地形。」`乃立樂府，`師古曰：「始置之也。樂府之名蓋起於此，哀帝時罷之。」`采詩夜誦，`師古曰：「采詩，依古遒人徇路，采取百姓謳謠，以知政敎得失也。夜誦者，其言辭或祕不可宣露，故於夜中歌誦也。」`有趙、代、秦、楚之謳。以李延年為協律都尉，多舉司馬相如等數十人造為詩賦，略論律呂，以合八音之調，作十九章之歌。以正月上辛用事甘泉圜丘，`師古曰：「用上辛，用周禮郊天日也。辛，取齊戒自新之義也。為圜丘者，取象天形也。」`使童男女七十人俱歌，昏祠至明。夜常有神光如流星止集于祠壇，天子自竹宮而望拜，`韋昭曰：「以竹為宮，天子居中。」師古曰：「漢舊儀云竹宮去壇三里。」`百官侍祠者數百人皆肅然動心焉。

安世房中歌十七章，其詩曰：

　　大孝備矣，休德昭清。高張四縣，樂充宮庭。`晉灼曰：「四縣，樂四縣也，天子宮縣。」師古曰：「謂設宮縣而高張之。縣，古懸字。」`芬樹羽林，雲景杳冥，`師古曰：「言所樹羽葆，其盛若林，芬然衆多，仰視高遠，如雲日之杳冥也。」`金支秀華，庶旄翠旌。`張晏曰：「金支，百二十支。秀華，中主有華豔也。旄，鍾之旄也。」文穎曰：「析羽為旌，翠羽為之也。」臣瓚曰：「樂上衆飾，有流遡羽葆，以黃金為支，其首敷散，若草木之秀華也。」師古曰：「金支秀華，瓚說是也。庶，衆也。庶旄翠旌，謂析五采羽，注翠旄之首而為旌耳。」 `

　　七始華始，肅倡和聲。`孟康曰：「七始，天地四時人之始。華始，萬物英華之始也。以為樂名，如六英也。」師古曰：「肅，敬也。言歌者敬而倡諧和之聲。」`神來宴娭，庶幾是聽。`師古曰：「娭，戲也。言庶幾神來宴戲聽此樂也。娭音許其反。」`鬻鬻音送，細齊人情。`晉灼曰：「鬻鬻，敬懼貌也。細，微也。以樂送神，微感人情，使之齊肅也。」師古曰：「粥音弋六反。」`忽乘青玄，熙事備成。`師古曰：「言還神禮畢，忽登青天而去，福熙之事皆備成也。熙與禧同。」`清思眑眑，經緯冥冥。`蘇林曰：「眑音窈。」師古曰：「眑眑，幽靜也。經緯，謂經緯天地。」`

　　我定歷數，人告其心。`師古曰：「言臣下各竭其心，致誠殻也。」`敕身齊戒，施敎申申。`應劭曰：「敕，謹敬之貌。」師古曰：「齊讀曰齋。」`乃立祖廟，敬明尊親。大矣孝熙，四極爰轃。`師古曰：「熙亦福也。四極，四方極遠之處也。爾雅曰：『東至於泰遠，西至於邠國，南至於濮鉛，北至於祝栗，謂之四極。』邠音彬。轃字與臻同。」`

　　王侯秉德，其鄰翼翼，`師古曰：「鄰，言德不孤必有鄰也。翼翼，恭敬也。」`顯明昭式。清明鬯矣，皇帝孝德。`師古曰：「鬯，古暢字。暢，通也。」`竟全大功，撫安四極。

　　海內有姦，紛亂東北。`師古曰：「謂匈奴。」`詔撫成師，武侯承悳。`師古曰：「成師，言各置部校，師出以律也。春秋左氏傳曰『成師以出』。」`行樂交逆，簫、勺羣慝。`晉灼曰：「簫，舜樂也。勺，周樂也。言以樂征伐也。」師古曰：「言制定新樂，敎化流行，則逆亂之徒盡交歡也。慝，惡也。勺讀曰酌。」`肅為濟哉，蓋定燕國。`師古曰：「匈奴服從，則燕國安靜無寇難也。」`

　　大海蕩蕩水所歸，高賢愉愉民所懷。`李竒曰：「愉愉，懌也。」師古曰：「蕩蕩，廣大貌也。愉愉，和樂貌也。懷，思也。言海以廣大之故，衆水歸之；王者有和樂之德，則人皆思附也。」`大山崔，百卉殖。民何貴？貴有德。`師古曰：「言大山以崔嵬之故，能生養百卉；明君以崇高其德，故為萬姓所尊也。崔音才回反。」`

　　安其所，樂終產。`師古曰：「萬物各安其所，而樂終其生也。」`樂終產，世繼緒。`師古曰：「言傳祚無窮。」`飛龍秋，游上天。`蘇林曰：「秋，飛貌也。」師古曰：「莊子有秋駕之法者，亦言駕馬騰驤，秋秋然也。揚雄賦曰『秋秋蹌蹌入西園』，其義亦同。讀者不曉秋義，或改此秋字為秫稷之秫，失之遠矣。」`高賢愉，樂民人。`師古曰：「言王者有愉愉之德，故使衆人皆安樂。」`

　　豐草葽，女蘿施。`孟康曰：「葽音『四月秀葽』。葽，盛貌也。」應劭曰：「女蘿，兔絲也，延于松柏之上。異類而猶載之，況同姓，言族親不可不覆遇也。」`譱何如，誰能回！`師古曰：「回，亂也。言至德之善，上古帝皇皆不如之，而不可干亂。」`大莫大，成敎德；長莫長，被無極。`師古曰：「被音皮義反。次下亦同。」`

　　雷震震，電燿燿。明德鄉，治本約。`服虔曰：「與臣民之約。」師古曰：「鄉，方也。言王者之威，取象雷電，明示德義之方，而治政本之約。約讀曰要。」`治本約，澤弘大。`師古曰：「政敎有常，則恩惠溥洽。」`加被寵，咸相保。`師古曰：「言德政所加，人被寵渥，則室家老幼皆相保也。」`德施大，世曼壽。`師古曰：「曼，延也。」`

　　都荔遂芳，窅窊桂華。`蘇林曰：「窅音窅胅之窅。窊音窊下之窊。」孟康曰：「窅，出；窊，入。都良薜荔之香鼓動桂華也。」晉灼曰：「桂華似殿名，次下言『桂華馮馮翼翼，承天之則』，言樹此香草以絜齊其芳氣，乃達於宮殿也。」臣瓚曰：「茂陵中書歌都孋、桂英、美芳、鼓行，如此復不得為殿名。」師古曰：「諸家說皆未盡也。此言都良薜荔俱有芬芳，桂華之形窅窊然也。皆謂神宮所有耳。窅音一校反。窊音一瓜反。」`孝奏天儀，若日月光。`師古曰：「言以孝道進承於天，天神下降，故有光。」`乘玄四龍，回馳北行。羽旄殷盛，芬哉芒芒。`師古曰：「芬亦謂衆多。芒芒，廣遠之貌。」`孝道隨世，我署文章。`師古曰：「署猶分部也，一曰表也。」`　桂華。

　　馮馮翼翼，承天之則。`師古曰：「馮馮，盛滿也。翼翼，衆貌也。」`吾易久遠，燭明四極。`晉灼曰：「易，疆易也。乆，固也。武帝自言拓境廣遠安固也。」師古曰：「此說非也。乆猶長也，自言疆易遠大耳。非武帝時也，不得云拓境。」`慈惠所愛，美若休德。`師古曰：「若，順也。休亦美也。」`杳杳冥冥，克綽永福。`師古曰：「綽，緩也，亦謂延長也。」`　美芳。

　　磑磑即即，師象山則。`孟康曰：「磑磑，崇積也。即即，充實也。師，衆也。則，法也。積實之盛衆類於山也。」師古曰：「磑音五回反。」`烏呼孝哉，案撫戎國。蠻夷竭歡，象來致福。`李竒曰：「象，譯也。蠻夷遣譯致福貢也。」`兼臨是愛，終無兵革。`師古曰：「兼臨，言在上位者普包容也。」`

　　嘉薦芳矣，告靈饗矣。告靈旣饗，德音孔臧。`師古曰：「饗字合韻皆音鄉。孔，甚也。臧，善也。」`惟德之臧，建侯之常。承保天休，令問不忘。`師古曰：「建侯，封建諸侯也。易屯卦曰『利建侯』。休，美也。令，善也。問，名也。」`

　　皇皇鴻明，蕩侯休德。`服虔曰：「侯，惟也。」臣瓚曰：「天下蕩平，惟帝之休德。」`嘉承天和，伊樂厥福。`師古曰：「伊，是也。」`在樂不荒，惟民之則。`師古曰：「則，法也。」`

　　浚則師德，下民咸殖。令問在舊，孔容翼翼。`師古曰：「浚，深也。師，衆也。則，法也。殖，生也。舊，乆也。翼翼，敬也。言有深法衆德，故能生育群黎，乆有善名，其容甚敬也。」`

　　孔容之常，承帝之明。`師古曰：「帝謂天也。下皆類此。」`下民之樂，子孫保光。`師古曰：「言永保其光寵也。」`承順溫良，受帝之光。嘉薦令芳，壽考不忘。`師古曰：「不忘，言長乆也。」`

　　承帝明德，師象山則。`師古曰：「衆象山而為法，言不騫不崩。」`雲施稱民，永受厥福。`師古曰：「言稱物平施，其澤如雲也。稱音尺孕反。」`承容之常，承帝之明。下民安樂，受福無疆。`師古曰：「疆，竟也。下皆類此。」`

郊祀歌十九章，其詩曰：

　　練時日，侯有望，`師古曰：「練，選也。」`𤋲膋蕭，延四方。`李竒曰：「膋，腸間脂也。蕭，香蒿也。」師古曰：「以蕭脂合馨香也。四方，四方之神也。膋音來彫反。𤋲音人說反。」`九重開，靈之斿，`師古曰：「天有九重，言皆開門而來降厥福。」`垂惠恩，鴻祜休。`師古曰：「鴻，大也。祜，福也。休，美也。祜音怙。」`靈之車，結玄雲，駕飛龍，羽旄紛。`師古曰：「紛紛，言其多。」`靈之下，若風馬，`師古曰：「言速疾也。」`左倉龍，右白虎。`師古曰：「以為衞。」`靈之來，神哉沛，`師古曰：「沛，疾貌，音補蓋反。」`先以雨，般裔裔。`師古曰：「先以雨，言神欲行，令雨先驅也。般讀與班同。班，布也。裔裔，飛流之貌。」`靈之至，慶陰陰，`師古曰：「言垂陰覆遍於下。」`相放𢘍，震澹心。`師古曰：「放怫猶髣髴也。澹，動也。放音昉。怫音沸。澹音大濫反。」`靈已坐，五音飭，`師古曰：「飭讀與敕字同，謂整也。」`虞至旦，承靈億。`師古曰：「虞，樂也。億，安也。」`牲繭栗，粢盛香，尊桂酒，賔八鄉。`應劭曰：「桂酒，切桂置酒中也。」晉灼曰：「尊，大尊也。元帝時大宰丞李元記云『以水漬桂，為大尊酒』。」師古曰：「繭栗，言角之小如繭及栗之形也。八鄉，八方之神。」`靈安留，吟青黃，`服虔曰：「吟音含。」師古曰：「服說非也。吟謂歌誦也。青黃，謂四時之樂也。」`徧觀此，眺瑤堂。`應劭曰：「眺，望也。瑤，石而似玉者也。」師古曰：「以瑤飾堂。瑤音遙。」`衆嫭並，綽竒麗，`孟康曰：「嫭音互。嫭，好也。」如淳曰：「嫭，美目貌。」晉灼曰：「嫭音坼罅之罅。」師古曰：「孟說是也。謂供神女樂，並好麗也。」`顏如荼，兆逐靡。`應劭曰：「荼，野菅白華也。言此竒麗，白如荼也。」孟康曰：「兆逐靡者，兆民逐觀而猗靡也。」師古曰：「菅，茅也。言美女顏貌如茅荼之柔也。荼者，今俗所謂蒹錐也。荼音塗。菅音姦。靡，合韻音武義反。」`被華文，厠霧縠，曳阿錫，佩珠玉。`如淳曰：「阿，細繒。錫，細布也。」師古曰：「厠，雜也。霧縠，言其輕細若雲霧也。」`俠嘉夜，茝蘭芳，`如淳曰：「佳、俠，皆美人之稱。嘉夜，芳草也。」師古曰：「俠與挾同，言懷挾芳草也。茝即今白芷。茝音昌改反。」`澹容與，獻嘉觴。`師古曰：「澹，安也。容與，言閑舒也。澹音大濫反。」`練時日一

　　帝臨中壇，四方承宇，`師古曰：「言天神尊者來降中壇，四方之神各承四宇也。壇字或作䄠，讀亦曰壇。字加示者，神靈之耳。下言紫壇、嘉壇，其義並同。」`繩繩意變，備得其所。`應劭曰：「繩繩，謹敬更正意也。」孟康曰：「衆多也。」臣瓚曰：「爾雅曰『繩繩，戒也』。」師古曰：「瓚說是也。」`清和六合，制數以五。`張晏曰：「此后土之歌也。土數五。」`海內安寧，興文匽武。`師古曰：「匽，古偃字。」`后土富媼，昭明三光。`張晏曰：「媼，老母稱也。坤為母，故稱媼。海內安定，富媼之功耳。」`穆穆優游，嘉服上黃。`孟康曰：「土色上黃也。」`帝臨二

　　青陽開動，根荄以遂，`臣瓚曰：「春為青陽。」師古曰：「草根曰荄。遂者，言皆生出也。荄音該。」`膏潤并愛，跂行畢逮。`孟康曰：「跂音岐。」師古曰：「并，兼也。逮，及也。凡有足而行者，稱跂行也。」`霆聲發榮，壧處頃聽，`晉灼曰：「壧，穴也。謂蟄蟲驚聽也。」師古曰：「壧與巖同。言雷霆始發，草木舒榮，則蟄蟲處巖崖者，莫不頃聽而起。頃讀曰傾。」`枯槀復產，迺成厥命。`師古曰：「枯槀，謂草木經冬零落者也。槀音口老反。」`衆庶熙熙，施及夭胎，`師古曰：「熙熙，和樂貌也。施，延也。少長曰夭，在孕曰胎。施音弋豉反。夭音烏老反。」`羣生啿啿，惟春之祺。`服虔曰：「啿音『湛湛露斯』。」如淳曰：「祺，福也。」師古曰：「啿啿，豐厚之貌也，音徒感反。祺音其。」`　青陽三　鄒子樂。

　　朱明盛長，旉與萬物，`臣瓚曰：「夏為朱明。」師古曰：「旉，古敷字也。旉與，言開舒也。與音弋於反。」`桐生茂豫，靡有所詘。`師古曰：「桐讀為通。茂豫，美盛而光悅也。言草木皆通達而生，美悅光澤，各無所詘，皆申遂也。詘音丘物反。」`敷華就實，旣阜旣昌，`師古曰：「敷，布也。就，成也。阜，大也。昌，盛也。」`登成甫田，百鬼迪甞。`師古曰：「甫田，大田也。百鬼，百神也。迪，進也。甞謂歆饗之也。言此粢盛，皆因大田而登成，進於祀所，而為百神所歆饗也。迪音大歷反。」`廣大建祀，肅雍不忘，神若宥之，傳世無疆。`師古曰：「若，善也。宥，祐也。」`　朱明四　鄒子樂。

　　西顥沆碭，秋氣肅殺，`韋昭曰：「西方少昊也。」師古曰：「沆音胡浪反。碭音蕩。沆碭，白氣之貌也。」`含秀垂穎，續舊不廢。`師古曰：「五穀百草，秀穎成實，皆因舊苗，無廢絕也。不榮而實曰秀，葉末曰穎。廢合韻音發。」`姦偽不萌，祅孽伏息，隅辟越遠，四貉咸服。`師古曰：「四貉猶言四夷。辟讀曰僻。貉音莫客反。」`旣畏茲威，惟慕純德，附而不驕，正心翊翊。`師古曰：「純，大也。言畏威懷德，皆來賔附，無敢驕怠，盡虔敬。」`　西顥五　鄒子樂。

　　玄冥陵陰，蟄蟲蓋臧，`師古曰：「玄冥，北方之神也。」`屮木零落，抵冬降霜。`孟康曰：「抵，至也，至冬而降霜，音底。」師古曰：「屮，古草字。」`易亂除邪，革正異俗，`師古曰：「易，變；革，改也。」`兆民反本，抱素懷樸。條理信義，望禮五嶽。`師古曰：「條，分也，暢也。」`籍斂之時，掩收嘉穀。`師古曰：「籍斂，謂收籍田也。」`　玄冥六　鄒子樂。

　　惟泰元尊，媼神蕃釐，`李竒曰：「元尊，天也。媼神，地也。祭天燔燎，祭地瘞埋也。」師古曰：「李說非也。泰元，天也。蕃，多也。釐，福也。言天神至尊，而地神多福也。蕃音扶元反。釐讀曰禧。」`經緯天地，作成四時。精建日月，星辰度理，陰陽五行，周而復始。雲風靁電，降甘露雨，百姓蕃滋，咸循厥緒。`師古曰：「蕃，多也。滋，益也。循，順也。緒，業也。」`繼統共勤，順皇之德，`師古曰：「共讀曰恭。皇，皇天也。此言天子繼承祖統，恭勤為心而順天也。」`鸞路龍鱗，罔不肸飾。`蘇林曰：「肸音塈塗之塈。塈，飾也。」師古曰：「罔，無也。肸，振也。謂皆振整而飾之也。肸音許乙反。」`嘉籩列陳，庶幾宴享，`師古曰：「嘉籩，謂祭祀之籩實也。木曰豆，竹曰籩。享字合韻宜音鄉。」`滅除凶災，烈騰八荒。`師古曰：「言威烈之盛，踰於八荒。」`鐘鼓竽笙，雲舞翔翔，招搖靈旗，九夷賔將。`師古曰：「畫招搖於旗以征伐，故稱靈旗。將猶從也。」`　惟泰元七　建始元年，丞相匡衡奏罷「鸞路龍鱗」，更定詩曰「涓選休成」。`臣瓚曰：「涓，除也。除惡選取美成者也。」`

　　天地並況，惟予有慕，`師古曰：「況，賜也。」`爰熙紫壇，思求厥路。`師古曰：「熙，興也。紫壇，壇紫色也。思求降神之路也。」`恭承禋祀，縕豫為紛，`孟康曰：「積聚脩飾，為此紛華也。」師古曰：「縕音於粉反。」`黼繡周張，承神至尊。`師古曰：「白與黑畫為斧形謂之黼。」`千童羅舞成八溢，`師古曰：「溢與佾同。佾，列也。」`合好効歡虞泰一。`師古曰：「虞與娛同。」`九歌畢奏斐然殊，鳴琴竽瑟會軒朱。`師古曰：「軒朱即朱軒也。言緫合音樂，會於軒檻之前。」`璆磬金鼓，靈其有喜，`師古曰：「璆，美玉名，以為磬也。喜，合韻音許吏反。」`百官濟濟，各敬其事。盛牲實俎進聞膏，`師古曰：「言以牲實俎，以蕭脂，則其芬馨達於神所，故曰盛牲實俎進聞膏。」`神奄留，臨須搖。`晉灼曰：「須搖，須臾也。」師古曰：「奄讀曰淹。」`長麗前掞光燿明，`孟康曰：「欲令神宿留，言日雖暮，長更星在前扶助，常有光明也。掞或作扶。」晉灼曰：「掞即光炎字也。」臣瓚曰：「長麗，靈鳥也。故相如賦曰『前長麗而後矞皇』。舊說云鸞也。張衡思玄賦亦曰『前長麗使拂羽』。」師古曰：「晉、瓚二說是也。麗音離。掞音豔。」`寒暑不忒況皇章。`晉灼曰：「況，賜也。皇，君也。章，明也。言長更星終始不改其光，神永以此明賜君也。」臣瓚曰：「忒，差也。寒暑不差，言陰陽和也，以此賜君，章賢德也。」師古曰：「瓚說是也。」`展詩應律鋗玉鳴，`晉灼曰：「鋗，鳴玉聲也。」師古曰：「鋗音火玄反。」`函宮吐角激徵清。發梁揚羽申以商，`晉灼曰：「下有『梁黃鼓員四人』，似新造音樂者姓名也。」師古曰：「晉說非也。自函宮吐角以下，緫言五聲之備耳。申，重也。發梁，歌聲繞梁也。函與含同。」`造茲新音永乆長。聲氣遠條鳳鳥鴹，`師古曰：「條，達也。鴹，古翔字。」`神夕奄虞蓋孔享。`師古曰：「虞，樂也。蓋，語辭也。孔，甚也。享，合韻音鄉。」`　天地八　丞相匡衡奏罷「黼繡周張」，更定詩曰「肅若舊典」。`師古曰：「肅，敬也。若，順也。」`

　　日出入安窮？時世不與人同。`晉灼曰：「日月無窮，而人命有終，世長而壽短。」`故春非我春，夏非我夏，秋非我秋，冬非我冬。泊如四海之池，徧觀是邪謂何？`晉灼曰：「言人壽不能安固如四海，遍觀是，乃知命甚促。謂何，當如之何也。」師古曰：「泊，水貌也，音步各反，又音魄。」`吾知所樂，獨樂六龍，六龍之調，使我心若。`應劭曰：「易曰『時乘六龍以御天』。武帝願乘六龍，仙而升天，曰『吾所樂獨乘六龍然，御六龍得其調，使我心若』。」`訾黃其何不徠下！`應劭曰：「訾黃一名乘黃，龍翼而馬身，黃帝乘之而仙。武帝意欲得之，曰：『何不來邪？』」師古曰：「訾，嗟歎之辭也。黃，乘黃也。歎乘黃不來下也。訾音咨。」`　日出入九

　　太一況，天馬下，`師古曰：「言此天馬乃太一所賜，故來下也。」`霑赤汗，沫流赭。`應劭曰：「大宛馬汗血霑濡也，流沫如赭也。」李竒曰：「沫音靧面之靧。」晉灼曰：「沫，古靧字也。」師古曰：「沬、沫兩通。沬者，言被面如頮也，字從水傍午未之未，音呼內反。沫者，言汗流沫出也，字從水傍本末之末，音亦如之。然今書字多作沬面之沬也。」`志俶儻，精權竒，籋浮雲，晻上馳。`蘇林曰：「籋音躡。言天馬上躡浮雲也。」師古曰：「晻音烏感反。言晻然而上馳。」`體容與，迣萬里，`孟康曰：「迣音逝。」如淳曰：「迣，超踰也。」晉灼曰：「古迾字。」師古曰：「孟音非也。迣讀與厲同，言能厲渡萬里也。」`今安匹，龍為友。`師古曰：「言今更無與匹者，唯龍可為之友耳。」`　元狩三年馬生渥洼水中作。

　　天馬徠，從西極，涉流沙，九夷服。`師古曰：「言九夷皆服，故此馬遠來也。徠，古往來字也。」`天馬徠，出泉水，虎脊兩，化若鬼。`應劭曰：「馬毛色如虎脊者有兩也。」師古曰：「言其變化若鬼神。」`天馬徠，歷無草，徑千里，循東道。`張晏曰：「馬從西而來東也。」師古曰：「言馬從西來，經行磧鹵之地無草者，凡千里而至東道。」`天馬徠，執徐時，`應劭曰：「太歲在辰曰執徐。言得天馬時歲在辰也。」孟康曰：「東方震為龍，又青龍宿。言以其方來也。」師古曰：「應說是也。」`將搖舉，誰與期？`如淳曰：「遙，遠也。搖或作遙。」師古曰：「如說非也。言當奮搖高舉，不可與期也。」`天馬徠，開遠門，竦予身，逝昆侖。`應劭曰：「言天馬雖去人遠，當豫開門以待之也。」文穎曰：「言武帝好仙，常庶幾天馬來，當乘之往發昆侖也。」師古曰：「文說是也。」`天馬徠，龍之媒，`應劭曰：「言天馬者乃神龍之類，今天馬已來，此龍必至之効也。」`游閶闔，觀玉臺。`應劭曰：「閶闔，天門。玉臺，上帝之所居。」`　天馬十　太初四年誅宛王獲宛馬作。

　　天門開，詄蕩蕩，`如淳曰：「詄讀如迭。詄蕩蕩，天體堅清之狀也。」師古曰：「詄音大結反。」`穆並騁，以臨饗。`師古曰：「言衆神穆然方駕馳騁而臨祠祭。」`光夜燭，德信著，`師古曰：「神光夜照，應誠而來，是德信著明。」`靈濅平，而鴻長生豫。`師古曰：「神靈德澤所浸，溥博無私，其福甚大，故我得長生之道而安豫也。」`太朱涂廣，夷石為堂，`師古曰：「涂，道路也。夷，平也。言通神之路，飾以朱丹，又甚廣大。平夷密石，累以為堂。」`飾玉梢以舞歌，體招搖若永望。`師古曰：「梢，竿也，舞者所持。玉梢，以玉飾之也。招搖，申動之貌。永，長也。梢音所交反。招音韶。望，合韻音亡。」`星留俞，塞隕光，`師古曰：「俞，答也。言衆星留神，答我饗薦，降其光燿，四面充塞也。俞音踰。」`照紫幄，珠熉黃。`如淳曰：「熉音殞，黃貌也。」師古曰：「紫幄，饗神之幄也。帳上四下而覆曰幄。言光照紫幄，故其珠色熉然而黃也。熉音云。」`幡比翄回集，貳雙飛常羊。`文穎曰：「舞者骨騰肉飛，如鳥之回翅而雙集也。」師古曰：「常羊，猶逍遙也。」`月穆穆以金波，日華燿以宣明。`師古曰：「言月光穆穆，若金之波流也。宣，遍也。」`假清風軋忽，激長至重觴。`師古曰：「軋忽，長遠之貌也。重觴，謂累獻也。」`神裴回若留放，殣兾親以肆章。`孟康曰：「殣音覲。」師古曰：「言神靈裴回，留而不去，故我得覲見，兾以親附而陳誠意，遂章明之。」`函蒙祉福常若期，`師古曰：「函，包也。蒙，被也。言為神所饗，故能包函蒙被祉福，應誠而至，有常期也。」`寂漻上天知厥時。`應劭曰：「言天雖寂漻高遠，而知我饗薦之時也。漻音來朝反。」`泛泛滇滇從高斿，`應劭曰：「泛泛，上浮之意也。滇滇，盛貌也。」晉灼曰：「滇音『振旅闐闐』。」師古曰：「音徒千反。」`殷勤此路臚所求。`應劭曰：「臚，陳也。言所以殷勤此路，乃欲陳所求也。」師古曰：「臚音力於反。」`佻正嘉吉弘以昌，`如淳曰：「佻讀曰肇。肇，始也。」`休嘉砰隱溢四方。`師古曰：「休，美也。嘉，慶也。砰音普萌反。砰隱，盛意。」`專精厲意逝九閡，`如淳曰：「閡亦陔也。淮南子曰若士者謂盧敖曰『吾與汗漫期乎九陔之上』。陔，重也。謂九天之上也。」師古曰：「閡，合韻音改，又音亥。」`紛云六幕浮大海。`師古曰：「紛云，興作之貌。六幕，猶言六合也。」`　天門十一

　　景星顯見，信星彪列，`如淳曰：「景星者，德星也，見無常，常出有道之國。鎮星為信星，居國益地。」師古曰：「謂彰著而為行列也。」`象載昭庭，日親以察。`師古曰：「象謂縣象也。載，事也。縣象祕事，昭顯於庭，日來親近，甚明察也。」`參侔開闔，爰推本紀，`應劭曰：「參，三也。言景星光明開闔，乃三於日月也。」晉灼曰：「侔，等也。開闔，猶開闢也。言今之鼎瑞，參等於上世。」師古曰：「晉說是。」`汾脽出鼎，皇祜元始。`師古曰：「皇，大也。祜，福也。脽音誰。祜音怙。」`五音六律，依韋饗昭，`師古曰：「依韋，諧和不相乖離也。饗讀曰響。昭，明也，言聲響之明也。」`雜變並會，雅聲遠姚。`師古曰：「姚，僄姚，言飛揚也。」`空桑琴瑟結信成，`張晏曰：「傳曰『空桑為瑟，一彈三歎』，祭天質故也。」師古曰：「空桑，地名也，出善木，可為琴瑟也。」`四興遞代八風生。`應劭曰：「四時遞代成陰陽，八風以生也。」臣瓚曰：「舞者四縣代奏也。左氏傳曰『夫舞者，所以節八音而行八風』也。」師古曰：「瓚說是也。八方之風，謂東北曰條風，東方曰明庶風，東南曰清明風，南方曰景風，西南曰涼風，西方曰閶闔風，西北曰不周風，北方曰廣莫風。」`殷殷鐘石羽籥鳴。`師古曰：「殷殷，聲盛也。石謂磬也。羽籥，韶舞所持者也。殷音隱。」`河龍供鯉醇犧牲。`晉灼曰：「河龍，夏之所賜者也。供鯉，給厨祭也。」師古曰：「醇謂色不雜也。犧牲，牛羊全體者也。」`百末旨酒布蘭生。`張晏曰：「百末，末作之末也。」晉灼曰：「百日之末酒也，芬香布列，若蘭之生也。」師古曰：「百末，百草華之末也。旨，美也。以百草華末雜酒，故香且美也。事見春秋繁露。」`泰尊柘漿析朝酲。`應劭曰：「柘漿，取甘柘汁以為飲也。酲，病酒也。析，解也。言柘漿可以解朝酲也。」`微感心攸通修名，`師古曰：「言精微所應，其心攸遠，故得通達成長乆之名。」`周流常羊思所并。`師古曰：「周流，猶周行也。常羊，猶逍遙也。思所并，思與神道合也，下言合所思是也。」`穰穰復正直往甯，`師古曰：「穰穰，多也。復猶歸也。直，當也。甯，願也。言獲福旣多，歸於正道，克當往日所願也。復音扶目反，甯合韻音寧。」`馮觿切和疏寫平。`晉灼曰：「馮，馮夷，河伯也。觿，觜觿，龜屬也。」師古曰：「言馮夷命靈觿，使切厲諧和水神，令之疏導川潦，寫散平均，無災害也。觿音弋隨反，又音攜。」`上天布施后土成，穰穰豐年四時榮。　景星十二　元鼎五年得鼎汾陰作。

　　齊房產草，九莖連葉，`師古曰：「齊讀曰齋。其下並同。」`宮童効異，披圖案諜。`臣瓚曰：「宮之童豎致此異瑞也。」蘇林曰：「諜，譜弟之也。」`玄氣之精，回復此都，`師古曰：「玄，天也。言天氣之精，回旋反復於此雲陽之都，謂甘泉也。」`蔓蔓日茂，芝成靈華。`師古曰：「蔓蔓。言其長乆，日以茂盛也。」`　齊房十三　元封二年芝生甘泉齊房作。

　　后皇嘉壇，立玄黃服，`師古曰：「壇，祭壇也。服，祭服也。」`物發兾州，兆蒙祉福。`晉灼曰：「得寶鼎於汾陰也。」臣瓚曰：「汾陰屬兾州。」`沇沇四塞，徦狄合處，`孟康曰：「沇音兖。」師古曰：「沇沇，流行之貌也。徦狄，遠夷也。合處，內附也。徦即遐字耳，其字從彳。彳音丑益反。」`經營萬億，咸遂厥宇。`師古曰：「宇，居也。言我經營萬方億兆，故得咸遂其居。」`　后皇十四

　　華㷸㷸，固靈根。神之斿，過天門，車千乘，敦昆侖。`師古曰：「敦讀曰屯。屯，聚也。」`神之出，排玉房，周流雜，拔蘭堂。`師古曰：「拔。舍止也，音步曷反。」`神之行，旌容容，騎沓沓，般縱縱。`孟康曰：「縱音緫。」晉灼曰：「音人相傱勇作惡。」師古曰：「容容，飛揚之貌。沓沓，疾行也。般，相連也。縱縱，衆也。容音勇。縱音緫。一曰容讀如本字，傱音才公反。」`神之徠，泛翊翊，甘露降，慶雲集。`如淳曰：「天文志云『若煙非煙，若雲非雲，郁郁紛紛，是謂慶雲』。」師古曰：「翊音弋入反，又音立。」`神之揄，臨壇宇，`師古曰：「揄，引也。壇宇，謂祭祠壇場及宮室。言神引來降臨之也。揄音踰。」`九疑賔，夔龍舞。`如淳曰：「九疑，舜所葬。言以舜為賔客也。夔典樂，龍管納言，皆隨舜而來，舞以樂神。」`神安坐，鴹吉時，`師古曰：「鴹，古翔字也。言神安坐回翔，皆趣吉時也。」`共翊翊，合所思。`師古曰：「共讀曰恭。翊翊，敬也。」`神嘉虞，申貳觴，`師古曰：「虞，樂也。貳觴，猶重觴也。」`福滂洋，邁延長。`師古曰：「滂洋，饒廣也。滂音普郎反。洋音羊，又音祥。」`沛施祐，汾之阿，`師古曰：「沛音普大反。沛然泛貌也。阿，水之曲隅。」`揚金光，橫泰河，`師古曰：「橫，充滿也。泰河，大河也。」`莽若雲，增陽波。`師古曰：「莽，雲貌。言光明之盛，莽莽然如雲也。」`徧臚驩，騰天歌。`師古曰：「臚，陳也。騰，升也。言陳其歡慶，令歌上升於天。」`　華㷸㷸十五

　　五神相，包四鄰，`如淳曰：「五帝為太一相也。」師古曰：「包，含也。四鄰，四方。」`土地廣，揚浮雲。扢嘉壇，椒蘭芳，`孟康曰：「扢，摩也。」師古曰：「音公忽反。謂摩拭其壇，加以椒蘭之芳。」`璧玉精，垂華光。`師古曰：「言禮神之璧乃玉之精英，故有光華也。」`益億年，美始興，`師古曰：「言福慶方興起也。」`交於神，若有承。`師古曰：「言神來降臨，故盡其肅恭。」`廣宣延，咸畢觴，`師古曰：「言遍延諸神，咸歆祭祀，畢盡觴爵也。」`靈輿位，偃蹇驤。`師古曰：「神旣畢饗，則嚴駕靈輿，引其侍從之位偃蹇高驤也。蹇音居偃反。」`卉汨臚，析奚遺？`師古曰：「卉汨，疾意也。臚，陳也。析，分也。奚，何也。言速自陳列分散而歸，無所留也。汨音于筆反。」`淫淥澤，𣳫然歸。`師古曰：「淫，乆也。淥澤，澤名。言我饗神之後，乆在淥澤，乃𣳫然而歸也。淥音綠。𣳫音烏黃反。」`　五神十六

　　朝隴首，覽西垠，`臣瓚曰：「謂朝於隴首而覽西北也。」師古曰：「隴坻之首也。垠，厓也。坻音丁禮反。」`靁電尞，獲白麟。`臣瓚曰：「尞祭五畤，皆有報應，聲若靁，光若電也。」師古曰：「尞，古燎字。」`爰五止，顯黃德，`師古曰：「爰，曰也，發語辭也。止，足也。時白麟足有五蹄。」`圖匈虐，熏鬻殛。`應劭曰：「熏鬻，匈奴本號也。」師古曰：「殛，窮也。一曰，殛，誅也，音居力反。」`闢流離，抑不詳，`師古曰：「流離不得其所者，為開道路，使之安集。違道不詳善者，則抑黜之，以申懲勸也。」`賔百僚，山河饗。`師古曰：「百僚，百神之官也。饗，合韻音鄉。」`掩回轅，鬗長馳，`如淳曰：「鬗音樠。鬗鬗，長貌也。」師古曰：「音武元反。」`騰雨師，洒路陂。`師古曰：「洒，灑也。路陂，路傍也。言使雨師灑道也。洒音灑，又音山豉反。」`流星隕，感惟風，籋歸雲，撫懷心。`師古曰：「懷心，懷柔之心也。籋音躡。」`　朝隴首十七　元狩元年行幸雍獲白麟作。

　　象載瑜，白集西，`服虔曰：「象載，鳥名也。」師古曰：「此說非也。象載，象輿也。山出象輿，瑞應車也。瑜，美貌也。言此瑞車瑜然色白而出西方也。西，合韻音先。」`食甘露，飲榮泉。`師古曰：「駕輿者之所飲食也。榮泉，言泉有光華。」`赤鴈集，六紛員，`師古曰：「言六者，所獲赤鴈之數也。紛員，多貌也。言西獲象輿，東獲赤鴈，祥瑞多也。員音云。」`殊翁雜，五采文。`孟康曰：「翁，鴈頸也。言其文采殊異也。」`神所見，施祉福，登蓬萊，結無極。`師古曰：「見，顯示也。蓬萊，神山也，在海中。結，成也。」`　象載瑜十八　太始三年行幸東海獲赤鴈作。

　　赤蛟綏，黃華蓋，`師古曰：「綏綏，赤蛟貌。黃華蓋，言其上有黃氣，狀若蓋也。」`露夜零，晝晻濭。`師古曰：「晻音烏感反。濭音藹。晻濭，雲氣之貌。」`百君禮，六龍位，`師古曰：「百君，亦謂百神也。」`勺椒漿，靈已醉。`師古曰：「勺讀曰酌。」`靈旣享，錫吉祥，芒芒極，降嘉觴。`師古曰：「芒芒，廣大貌，音莫郎反。」`靈殷殷，爛揚光，`師古曰：「殷殷，盛也。爛，光貌。殷音隱。」`延壽命，永未央。杳冥冥，塞六合，澤汪濊，輯萬國。`師古曰：「塞，滿也。輯，和也。天地四方謂之六合。汪濊，言饒多也。濊音於廢反，又音烏外反。輯與集同。」`靈禗禗，象輿轙，`孟康曰：「禗音近枲，不安欲去也。轙，待也。」如淳曰：「轙，僕人嚴駕待發之意也。」師古曰：「禗，孟音是也。轙，如說是也。轙音儀。」`票然逝，旗逶蛇。`師古曰：「票然，輕舉意也。逶蛇，旗貌也。票音匹遙反。蛇音移。」`禮樂成，靈將歸，託玄德，長無衰。`師古曰：「言託恃天德，兾獲長生，無衰竭也。」`　赤蛟十九

其餘巡狩福應之事，不序郊廟，故弗論。

是時，河閒獻王有雅材，亦以為治道非禮樂不成，因獻所集雅樂。天子下大樂官，常存隷之，`師古曰：「隷，習也。音弋二反。」`歲時以備數，然不常御，常御及郊廟皆非雅聲。然詩樂施於後嗣，猶得有所祖述。昔殷周之雅頌，迺上本有娀、姜原，`應劭曰：「簡狄，有娀之女，吞燕卵而生契。」師古曰：「姜嫄，后稷之母也。」`禼、稷始生，玄王、公劉、古公、大伯、王季、姜女、大任、太姒之德，`師古曰：「禼，殷之始祖。稷，周之始祖。玄王亦殷之先祖，承黑帝之後，故曰玄王。公劉，后稷之曾孫也。古公亶父，即豳公也。大伯，大王之子，王季之兄也。王季，文王之父也。姜女，亶甫之妃也。大任，文王之母也。太姒，文王之妃，武王之母也。毛、鄭說詩，以玄王即禼也。此志旣言禼，又有玄王，則玄王非禼一人矣。」`乃及成湯、文、武受命，武丁、成、康、宣王中興，`師古曰：「武丁，殷王高宗也。周成王，武王之子也。康王，成王之子也。宣王，厲王之子。」`下及輔佐阿衡、周、召、太公、申伯、召虎、仲山甫之屬，`師古曰：「阿衡，伊尹職號也。周，周公旦也。召，召公奭也。太公，師尚父也。申伯、召虎、仲山甫，皆周宣王臣也。」`君臣男女有功德者，靡不襃揚。功德旣信美矣，襃揚之聲盈乎天地之閒，是以光名著於當世，遺譽垂於無窮也。今漢郊廟詩歌，未有祖宗之事，八音調均，又不協於鐘律，而內有掖庭材人，外有上林樂府，皆以鄭聲施於朝廷。

至成帝時，謁者常山王禹世受河閒樂，能說其義，其弟子宋曅等上書言之，`師古曰：「曅音于輒反。」`下大夫博士平當等考試。當以為「漢承秦滅道之後，賴先帝聖德，博受兼聽，修廢官，立大學，河閒獻王聘求幽隱，修興雅樂以助化。時，大儒公孫弘、董仲舒等皆以為音中正雅，立之大樂。春秋鄉射，作於學官，希闊不講。`師古曰：「講謂論習也。」`故自公卿大夫觀聽者，但聞鏗鎗，不曉其意，而欲以風諭衆庶，其道無由。`師古曰：「風，化也。」`是以行之百有餘年，德化至今未成。曅等守習孤學，大指歸於興助敎化。衰微之學，興廢在人。宜領屬雅樂，以繼絕表微。`師古曰：「表，顯也。」`孔子曰：『人能弘道，非道弘人。』`師古曰：「論語載孔子之言。」`河閒區區，小國藩臣，`師古曰：「區區，小貌也。」`以好學修古，能有所存，`師古曰：「存意於禮樂。」`民到于今稱之，況於聖主廣被之資，`師古曰：「被猶覆也，音皮義反。」`修起舊文，放鄭近雅，述而不作，信而好古，於以風示海內，揚名後世，誠非小功小美也。」事下公卿，以為乆遠難分明，當議復寢。

是時，鄭聲尤甚。黃門名倡丙彊、景武之屬富顯於世，貴戚五侯定陵、富平外戚之家`師古曰：「五侯，王鳳以下也。定陵，淳于長也。富平，張放。」`淫侈過度，至與人主爭女樂。哀帝自為定陶王時疾之，又性不好音，及即位，下詔曰：「惟世俗奢泰文巧，而鄭衞之聲興。夫奢泰則下不孫而國貧，`師古曰：「孫讀曰遜。」`文巧則趨末背本者衆，`師古曰：「趨讀曰趣。趣，嚮也。」`鄭衞之聲興則淫辟之化流，`師古曰：「辟讀曰僻也。」`而欲黎庶敦朴家給，猶濁其源而求其清流，`師古曰：「源，水泉之本。」`豈不難哉！孔子不云乎？『放鄭聲，鄭聲淫。』`師古曰：「論語載孔子之言。」`其罷樂府官。郊祭樂及古兵法武樂，在經非鄭衞之樂者，條奏，別屬他官。」丞相孔光、大司空何武奏：「郊祭樂人員六十二人，給祠南北郊。大樂鼓員六人，嘉至鼓員十人，邯鄲鼓員二人，騎吹鼓員三人，江南鼓員二人，淮南鼓員四人，巴俞鼓員三十六人，`師古曰：「巴，巴人也。俞，俞人也。當高祖初為漢王，得巴俞人，並趫捷善鬬，與之定三秦滅楚，因存其武樂也。巴俞之樂因此始也。巴即今之巴州，俞即今之渝州，各其本地。」`歌鼓員二十四人，楚嚴鼓員一人，梁皇鼓員四人，臨淮鼓員三十五人，茲邡鼓員三人，`晉灼曰：「邡音方。」`凡鼓十二，員百二十八人，朝賀置酒陳殿下，應古兵法。外郊祭員十三人，諸族樂人兼雲招給祠南郊用六十七人，`師古曰：「招讀與翹同。」`兼給事雅樂用四人，夜誦員五人，剛、別柎員二人，`師古曰：「剛及別柎皆鼓名也。柎音膚。」`給盛德主調篪員二人，`師古曰：「篪以竹為之，七孔，亦笛之類也，音池。」`聽工以律知日冬夏至一人，鐘工、磬工、簫工員各一人，僕射二人主領諸樂人，皆不可罷。竽工員三人，一人可罷。`師古曰：「竽，笙類也，三十六簧，音于。」`琴工員五人，三人可罷。柱工員二人，一人可罷。`師古曰：「柱工，主箏瑟之柱者。」`繩弦工員六人，四人可罷。`師古曰：「弦，琴瑟之弦。繩言主糾合作之也。」`鄭四會員六十二人，一人給事雅樂，六十一人可罷。張瑟員八人，七人可罷。安世樂鼓員二十人，十九人可罷。沛吹鼓員十二人，族歌鼓員二十七人，陳吹鼓員十三人，商樂鼓員十四人，東海鼓員十六人，長樂鼓員十三人，縵樂鼓員十三人，`師古曰：「縵樂，雜樂也，音漫。」`凡鼓八，員百二十八人，朝賀置酒，陳前殿房中，不應經法。治竽員五人，楚鼓員六人，常從倡三十人，常從象人四人，`孟康曰：「象人，若今戲蝦魚師子者也。」韋昭曰：「著假面者也。」師古曰：「孟說是。」`詔隨常從倡十六人，秦倡員二十九人，秦倡象人員三人，詔隨秦倡一人，雅大人員九人，朝賀置酒為樂。楚四會員十七人，巴四會員十二人，銚四會員十二人，`李竒曰：「疑是鼗。」韋昭曰：「銚，國名，音繇。」師古曰：「韋說是也。銚音姚。」`齊四會員十九人，蔡謳員三人，齊謳員六人，竽瑟鐘磬員五人，皆鄭聲，可罷。師學百四十二人，其七十二人給大官桐馬酒，`李竒曰：「以馬乳為酒，撞桐乃成也。」師古曰：「桐音動。馬酪味如酒，而飲之亦可醉，故呼馬酒也。」`其七十人可罷。大凡八百二十九人，其三百八十八人不可罷，可領屬大樂，其四百四十一人不應經法，或鄭衞之聲，皆可罷。」奏可。然百姓漸漬日久，又不制雅樂有以相變，豪富吏民湛沔自若，`師古曰：「湛讀曰沈，又讀曰耽。自若，言自如故也。」`陵夷壞于王莽。

今海內更始，民人歸本，戶口歲息，`師古曰：「今謂班氏撰書時也。息，生也。」`平其刑辟，牧以賢良，至於家給，旣庶且富，則須庠序禮樂之敎化矣。`師古曰：「家給，解已在前。庶，衆也。論語云孔子曰：『庶矣哉！』冉有曰：『旣庶矣，又何加焉？』曰：『富之。』曰：『旣富矣，又何加焉？』曰：『敎之。』故班氏引之也。」`今幸有前聖遺制之威儀，誠可法象而補備之，經紀可因緣而存著也。孔子曰：「殷因於夏禮，所損益，可知也；周因於殷禮，所損益，可知也；其或繼周者，百世可知也。」`師古曰：「論語載孔子答子張之言也。」`今大漢繼周，久曠大儀，未有立禮成樂，此賈誼、仲舒、王吉、劉向之徒所為發憤而增嘆也。`師古曰：「感嘆也。」`

* * *

 [上卷](021b.md) / [漢書目錄](a02.md) / [下卷](023.md) /			  

    