 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷六 ‧ 帝紀第六　``孝順　孝沖　孝質皇帝`

* * *

孝順皇帝諱保，`謚法曰：「慈和徧服曰順。」伏侯古今注曰：「保之字曰守。」`安帝之子也。母李氏，為閻皇后所害。永寧元年，立為皇太子。延光三年，安帝乳母王聖、大長秋江京、`前書曰：「長秋，皇后官，本秦官將行也，景帝更名大長秋。或用中人，或用士人。秩二千石。」中興常用宦者。`中常侍樊豐譖太子乳母王男、厨監邴吉，殺之，太子數為歎息。王聖等懼有後禍，遂與豐、京共搆陷太子，太子坐廢為濟陰王。明年三月，安帝崩，北鄉侯立，濟陰王以廢黜，不得上殿親臨梓宮，悲號不食，內外羣僚莫不哀之。及北鄉侯薨，車騎將軍閻顯及江京，與中常侍劉安、陳達等白太后，祕不發喪，而更徵立諸國王子，乃閉宮門，屯兵自守。

十一月丁巳，京師及郡國十六地震。是夜，中黃門孫程等十九人`十九人，見孫程傳。`共斬江京、劉安、陳達等，迎濟陰王於德陽殿西鍾下，`漢官儀曰「崇賢門內德陽殿」也。`即皇帝位，年十一。近臣尚書以下，從輦到南宮，登雲臺，召百官。尚書令劉光等奏言：「孝安皇帝聖德明茂，早弃天下。陛下正統，當奉宗廟，而姦臣交搆，遂令陛下龍潛蕃國，`從太子廢為王，故曰龍潛蕃國。`羣僚遠近莫不失望。天命有常，北鄉不永，漢德盛明，福祚孔章。`孔，甚也。章，明也。`近臣建策，左右扶翼，內外同心，稽合神明。陛下踐祚，奉遵鴻緒，為郊廟主，承續祖宗無窮之烈，上當天心，下猒民望。而即位倉卒，典章多缺，請條案禮儀，分別具奏。」制曰：「可。」乃召公卿百僚，使虎賁、羽林士屯南、北宮諸門。`漢官儀曰：「書稱『虎賁三百人』，言其猛怒如虎之奔赴也。孝武建元三年初置期門，平帝元始元年更名虎賁郎。」又：「武帝太初元年初置建章營騎，後更名羽林。以天有羽林之星，故取名焉。又取從軍死事之子孫養羽林官，敎以五兵，號曰羽林孤兒。光武中興，以征伐之士勞苦者為之，故曰羽林士。」`閻顯兄弟聞帝立，率兵入北宮，尚書郎鎮與交鋒刃，遂斬顯弟衞尉景。戊午，遣使者入省，奪得璽綬，乃幸嘉德殿，遣侍御史持節收閻顯及其弟城門校尉耀、執金吾晏，並下獄誅。己未，開門，罷屯兵。壬戌，詔司隷校尉：「惟閻顯、江京近親當伏辜誅，其餘務崇寬貸。」壬申，謁高廟。癸酉，謁光武廟。

乙亥，詔益州刺史罷子午道，通襃斜路。`子午道，平帝時王莽通之。三秦記曰，子午，長安正南。山名秦領谷，一名樊川。襃斜，漢中谷名。南谷名襃，北谷名斜，首尾七百里。`

己卯，葬少帝以諸王禮。司空劉授免。`東觀記曰：「以阿附惡逆，辟召非其人，策罷。」`賜公卿以下錢穀各有差。十二月甲申，以少府河南陶敦為司空。`敦字文理，京縣人也。`

其令郡國守相視事未滿歲者，一切得舉孝廉吏。`漢法，視事滿歲乃得舉。今帝新即位，施恩惠，雖未滿歲，得令舉人。`

癸卯，尚書奏請下有司，收還延光三年九月丁酉以皇太子為濟陰王詔書。奏可。

京師大疫。

辛亥，詔公卿、郡守、國相，舉賢良方正、能直言極諫之士各一人。尚書令以下從輦幸南宮者，皆增秩賜布各有差。

永建元年春正月甲寅，詔曰：「先帝聖德，享祚未永，早弃鴻烈。姦慝緣閒，人庶怨讟，上干和氣，疫癘為災。朕奉承大業，未能寧濟。蓋至理之本，稽私德惠，蕩滌宿惡，與人更始，其大赦天下。賜男子爵，人二級，為父後、三老、孝悌、力田三級，流民欲自占者一級；鰥、寡、孤、獨、篤𤸇、貧不能自存者粟，人五斛；貞婦帛，人三匹。坐法當徙，勿徙；亡徒當傳，勿傳。`徒囚逃亡當傳捕者，放之勿捕。`宗室以罪絕，皆復屬籍。其與閻顯、江京等交通者，悉勿考。勉修厥職，以康我民。」

辛未，皇太后閻氏崩。

辛巳，太傅馮石、太尉劉熹、司徒李郃免。`馮石字次初。東觀記曰：「馮、劉以阿黨權貴，李郃以人多疾疫免。」`

二月甲申，葬安思皇后。

丙戌，太常桓焉為太傅；大鴻臚朱寵為太尉，參錄尚書事；長樂少府九江朱倀為司徒。`朱寵字仲威，京兆杜陵人。朱倀字孫卿，壽春人也。倀音丑良反。`賜百官隨輦宿衞及拜除者布各有差。

隴西鍾羌叛，護羌校尉馬賢討破之。

夏五月丁丑，詔幽、并、涼州刺史，使各實二千石以下至黃綬，`實謂驗實之也。二千石，太守也。黃綬，丞、尉也。前書曰「比二百石以上，銅印黃綬」也。`年老劣弱不任軍事者，上名。嚴勑障塞，繕設屯備，立秋之後，簡習戎馬。

六月己亥，封濟南王錯子顯為濟南王。

秋七月庚午，衞尉來歷為車騎將軍。

八月，鮮卑寇代郡，代郡太守李超戰歿。

九月辛亥，初令三公、尚書入奏事。

冬十月辛巳，詔減死罪以下徙邊；其亡命贖，各有差。

丁亥，司空陶敦免。

鮮卑犯邊。庚寅，遣黎陽營兵出屯中山北界。告幽州刺史，其令緣邊郡增置步兵，列屯塞下。調五營弩師，郡舉五人，令敎習戰射。`調，選也。五營，五校也，謂長水、步兵、射聲、胡騎、車騎等五校尉也。`

壬寅，廷尉張皓為司空。

甲辰，詔以疫癘水潦，令人半輸今年田租；傷害什四以上，勿收責；不滿者，以實除之。

十二月辛巳，賜王、主、貴人、公卿以下布各有差。

二年春正月戊申，樂安王鴻來朝。

丁卯，常山王章薨。

二月，鮮卑寇遼東、玄菟。

甲辰，詔稟貸荊、豫、兖、兾四州流冗貧人，所在安業之；疾病致醫藥。

護烏桓校尉耿曄率南單于擊鮮卑，破之。

三月，旱，遣使者錄囚徒。

疏勒國遣使奉獻。

夏六月乙酉，追尊謚皇妣李氏為恭愍皇后，葬于恭北陵。

西域長史班勇、敦煌太守張朗討焉耆、尉犂、危須三國，破之；並遣子貢獻。

秋七月甲戌朔，日有食之。

壬午，太尉朱寵、司徒朱倀罷。庚子，太常劉光為太尉，錄尚書事；光祿勳許敬為司徒。`劉光字仲遼，即太尉劉矩之弟。許敬字鴻卿，平輿人。`

辛丑，下邳王成薨。

三年春正月丙子，京師地震，漢陽地陷裂。甲午，詔實覈傷害者，賜年七歲以上錢，人二千；一家被害，郡縣為收斂。乙未，詔勿收漢陽今年田租、口賦。

夏四月癸卯，遣光祿大夫案行漢陽及河內、魏郡、陳留、東郡，稟貸貧人。

六月，旱。遣使者錄囚徒，理輕繫。

甲寅，濟南王顯薨。

秋七月丁酉，茂陵園寑灾，帝縞素避正殿。`爾雅曰「縞，皓也」，繒之精白者曰縞。`辛亥，使太常王龔持節告祠茂陵。

九月，鮮卑寇漁陽。

冬十二月己亥，太傅桓焉免。`東觀記曰：「無清介辟召，策罷。」`

是歲，車騎將軍來歷罷。

四年春正月丙寅，詔曰：「朕託王公之上，涉道日寡，政失厥中，陰陽氣隔，寇盜肆暴，庶獄彌繁，憂悴永歎，疢如疾首。詩云：『君子如祉，亂庶遄已。』`解見章紀。`三朝之會，朔旦立春，嘉與海內洗心自新。其赦天下。從甲寅赦令已來復秩屬籍，三年正月已來還贖。其閻顯、江京等知識婚姻禁錮，一原除之。`妻父曰婚，壻父曰姻。一猶皆也。`務崇寬和，敬順時令，遵典去苛，以稱朕意。」

丙子，帝加元服。`冠也。`賜王、主、貴人、公卿以下金帛各有差。賜男子爵及流民欲占者人一級，為父後、三老、孝悌、力田人二級；鰥、寡、孤、獨、篤𤸇不能自存帛，一匹。

二月戊戌，詔以民入山鑿石，發洩藏氣，勑有司檢察所當禁絕，如建武、永平故事。

夏五月壬辰，詔曰：「海內頗有灾異，朝廷修政，太官減膳，珍玩不御。而桂陽太守文礱，`音力公反。`不惟竭忠，宣暢本朝，而遠獻大珠，以求幸媚，今封以還之。」

五州雨水。秋八月庚子，遣使實覈死亡，收斂稟賜。

丁巳，太尉劉光、司空張皓免。`東觀記曰：「以陰陽不和，乆託病，策罷。」`

九月，復安定、北地、上郡歸舊土。`安帝永初五年徙，今復之。`

癸酉，大鴻臚龐參為太尉，錄尚書事。太常王龔為司空。

冬十一月庚辰，司徒許敬免。`東觀記曰：「為陵轢使官策罷，以千石祿終身。」`

鮮卑寇朔方。

十二月乙卯，宗正劉崎為司徒。`崎字叔峻，華陰人也。`

是歲，分會稽為吳郡。拘彌國遣使貢獻。

五年春正月，疏勒王遣侍子，及大宛、莎車王皆奉使貢獻。

夏四月，京師旱。辛巳，詔郡國貧人被灾者，勿收責今年過更。京師及郡國十二蝗。

冬十月丙辰，詔郡國中都官死罪繫囚皆減罪一等，詣北地、上郡、安定戍。

乙亥，定遠侯班始坐殺其妻陰城公主，腰斬，`始，班超孫也，尚順帝姑陰城公主。東觀記曰：「陰城公主名賢得。」`同產皆弃市。

六年春二月庚午，河閒王開薨。

三月辛亥，復伊吾屯田，`章帝建初二年罷也。`復置伊吾司馬一人。

秋九月辛巳，繕起太學。

護烏桓校尉耿曄遣兵擊鮮卑，破之。

丁酉，于闐王遣侍子貢獻。

冬十一月辛亥，詔曰：「連年灾潦，兾部尤甚。比蠲除實傷，贍恤窮匱，而百姓猶有弃業，流亡不絕。疑郡縣用心怠惰，恩澤不宣。易美『損上益下』，書稱『安民則惠』。`易益卦曰：「損上益下，人恱無疆。」惠，愛也。尚書曰：「安人則惠，黎人懷之。」`其令兾部勿收今年田租、芻稾。」

十二月，日南徼外葉調國、撣國遣使貢獻。`東觀記曰：「葉調國王遣使師會詣闕貢獻，以師會為漢歸義葉調邑君，賜其君紫綬，及撣國王雍田亦賜金印紫綬。」撣音擅。`

壬申，客星出牽牛。

于闐王遣侍子詣闕貢獻。

陽嘉元年春正月乙巳，立皇后梁氏。賜爵，人二級，三老、孝悌、力田三級，爵過公乘，得移與子若同產、同產子，民無名數及流民欲占著者人一級；鰥、寡、孤、獨、篤𤸇、貧不能自存者粟，人五斛。

二月，海賊曾旌等寇會稽，殺句章、鄞、鄮三縣長，`三縣皆屬會稽郡。鄮縣今越州縣也。句章故城在今鄮縣西。鄞故城在鄮縣東南。鄞音銀。鄮音茂。`攻會稽東部都尉。詔緣海縣各屯兵戍。

丁巳，皇后謁高廟、光武廟，詔稟甘陵貧人，大小口各有差。

京師旱。庚申，勑郡國二千石各禱名山岳瀆，遣大夫、謁者詣嵩高、首陽山，并祠河、洛，請雨。`首陽山在洛陽東北也。`戊辰，雩。

以兾部比年水潦，民食不贍，詔案行稟貸，勸農功，賑乏絕。

甲戌，詔曰：「政失厥和，陰陽隔并，冬鮮宿雪，春無澍雨。分禱祈請，靡神不禜。`說文曰：「禜，設綿蕞為營，以祈水旱。」禜音詠。詩曰：「靡神不舉。」`深恐在所慢違『如在』之義，`論語曰：「祭神如神在。」`今遣侍中王輔等，持節分詣岱山、東海、滎陽、河、洛，盡心祈焉。」`濟水，四瀆之一，至河南溢為滎澤，故於滎陽祠焉。`

三月，楊州六郡妖賊章河等寇四十九縣，殺傷長吏。

庚寅，帝臨辟雍饗射，大赦天下，改元陽嘉。詔宗室絕屬籍者，一切復籍；稟兾州尤貧民，勿收今年更、租、口賦。

夏五月戊寅，阜陵王恢薨。

秋七月，史官始作候風地動銅儀。`時張衡為太史令，作之。`

丙辰，以太學新成，試明經下第者補弟子，增甲、乙科員各十人。`前書音義曰：「甲科謂作簡策難問，列置案上，在試者意投射取而荅之，謂之射策。上者為甲，次為乙。若錄政化得失，顯而問之，謂之對策也。」`除郡國耆儒九十人補郎、舍人。

九月，詔郡國中都官繫囚皆減死一等，亡命者贖，各有差。

鮮卑寇遼東。

冬十一月甲申，望都、蒲陰狼殺女子九十七人，`望都，縣名，屬中山國，今定州縣也。章帝改曲逆為蒲陰，亦屬中山，與望都相近，故城在今定州北。東觀記亦作「蒲」，本多作「滿」，滿字者誤也。東觀又云：「為不祠北岳所致。詔曰『政失厥中，狼災為應，至乃殘食孤幼。博訪其故，山岳尊靈，國所望秩，而比不奉祠，淫刑放濫，害加孕婦』也。」`詔賜狼所殺者錢，人三千。

辛卯，初令郡國舉孝廉，限年四十以上，諸生通章句，文吏能牋奏，乃得應選；其有茂才異行，若顏淵、子竒，不拘年齒。`史記曰：「顏回，魯人，好學，年二十九髮盡白，早死。」新序曰：「子竒年十八，齊君使之化阿。至阿，鑄其庫兵以為耕器，出倉廩以賑貧窮，阿縣大化。」`

十二月丁未，東平王敞薨。

庚戌，復置玄菟郡屯田六郡。

閏月丁亥，令諸以詔除為郎，年四十以上課試如孝廉科者，得參廉選，歲舉一人。

戊子，客星出天苑。

辛卯，詔曰：「閒者以來，吏政不勤，故灾咎屢臻，盜賊多有。退省所由，皆以選舉不實，官非其人，是以天心未得，人情多怨。書歌股肱，詩刺三事。`尚書益稷篇帝作歌曰：「元首明哉！股肱良哉！」詩小雅曰「三事大夫，莫肯夙夜。邦君諸侯，莫肯朝夕」也。`今刺史、二千石之選，歸任三司。`三司，三公也，即太尉、司空、司徒也。歸猶委任也。`其簡序先後，精覈高下，歲月之次，文武之宜，務存厥衷。」

庚子，恭陵百丈廡灾。`恭陵，安帝陵也。廡，廊屋也。說文曰「堂下周屋曰廡」也。`

是歲，起西苑，修飾宮殿。

二年春二月甲申，詔以吳郡、會稽飢荒，貸人種糧。

三月，使匈奴中郎將王稠率左骨都侯等擊鮮卑，破之。

辛酉，除京師耆儒年六十以上四十八人補郎、舍人及諸王國郎。

夏四月，復置隴西南部都尉官。`武帝元朔四年，初置南部都尉於隴西臨洮縣，中興以來廢，至此復置之也。`

己亥，京師地震。五月庚子，詔曰：「朕以不德，統奉鴻業，無以奉順乾坤，協序陰陽，灾眚屢見，咎徵仍臻。地動之異，發自京師，矜矜祗畏，不知所裁。羣公卿士將何以匡輔不逮，奉荅戒異？異不空設，必有所應，其各悉心直言厥咎，靡有所諱。」

戊午，司空王龔免。六月辛未，太常魯國孔扶為司空。`扶字仲淵。`

疏勒國獻師子、封牛。`東觀記曰：「疏勒王盤遺使文時詣闕。」師子似虎，正黃，有叙耏，尾端茸毛大如斗。封牛，其領上肉隆起若封然，因以名之，即今之峰牛。`

丁丑，洛陽地陷。是月，旱。

秋七月己未，太尉龐參免。八月己巳，大鴻臚沛國施延為太尉。`延字君子，蘄縣人也。`

鮮卑寇代郡。

冬十月庚午，行禮辟雍，奏應鍾，始復黃鍾，作樂器隨月律。`子為黃鍾，律長九寸，聲有輕重長短，度量皆出黃鍾。隨月律謂月令「正月律中太蔟，二月律中夾鍾，三月律中姑洗，四月律中仲呂，五月律中蕤賔，六月律中林鍾，七月律中夷則，八月律中南呂，九月律中無射，十月律中應鍾，十一月律中黃鍾，十二月律中大呂」。東觀記曰：「元和以來，音戾不調，修復如舊典。」蔟音湊。`

三年春二月己丑，詔以乆旱，京師諸獄無輕重皆且勿考竟，須得澍雨。

三月庚戌，益州盜賊劫質令長，殺列侯。

夏四月丙寅，車師後部司馬率後部王加特奴等掩擊匈奴，大破之，獲其季母。

五月戊戌，制詔曰：「昔我太宗，丕顯之德，假于上下，儉以恤民，政致康乂。朕秉事不明，政失厥道，天地譴怒，大變仍見。春夏連旱，寇賊彌繁，元元被害，朕甚愍之。嘉與海內洗心更始。其大赦天下，自殊死以下謀反大逆諸犯不當得赦者，皆赦除之。賜民年八十以上米一斛，肉二十斤，酒五斗；九十以上加賜帛，人二匹，絮三斤。」

秋七月庚戌，鍾羌寇隴西、漢陽。冬十月，護羌校尉馬續擊破之。

十一月壬寅，司徒劉崎、司空孔扶免。乙巳，大司農南郡黃尚為司徒，光祿勳河東王卓為司空。`黃尚字伯，河南郡邔人也。王卓字仲遼，河東解人也。邔音求紀反。`

丙午，武都塞上屯羌及外羌攻破屯官，驅略人畜。

四年春二月丙子，初聽中官得以養子為後，世襲封爵。

自去冬旱，至于是月。

謁者馬賢擊鍾羌，大破之。

夏四月甲子，太尉施延免。`東觀記曰「以選舉貪污策罷」也。`戊寅，執金吾梁商為大將軍，前太尉龐參為太尉。

六月己未，梁王匡薨。秋七月己亥，濟北王登薨。

閏月丁亥朔，日有食之。

冬十月，烏桓寇雲中。十一月，圍度遼將軍耿曄於蘭池，`續漢志曰：「雲中郡沙南縣有蘭池城。」`發諸郡兵救之，烏桓退走。

十二月甲寅，京師地震。

永和元年春正月，夫餘王來朝。

乙卯，詔曰：「朕秉政不明，灾眚屢臻。典籍所忌，震食為重。今日變方遠，地搖京師，`東觀記曰：「陽嘉四年詔曰『朕以不德，讁見于天，零陵言日食，京師不覺』。」故此言日變方遠。`咎徵不虛，必有所應。羣公百僚其各上封事，指陳得失，靡有所諱。」

己巳，宗祀明堂，登靈臺，改元永和，大赦天下。

秋七月，偃師蝗。

冬十月丁亥，承福殿火，帝避御雲臺。

十一月丙子，太尉龐參罷。

十二月，象林蠻夷叛。

乙巳，以前司空王龔為太尉。

二年春正月，武陵蠻叛，圍充縣，又寇夷道。`充縣屬武陵郡，故城在澧州崇義縣東北。充音衝。夷道屬南郡也。`

二月，廣漢屬國都尉擊破白馬羌。

武陵太守李進擊叛蠻，破之。

三月辛亥，北海王翼薨。

乙卯，司空王卓薨。丁丑，光祿勳馮翊郭虔為司空。`虔字君賢，池陽人。`

夏四月丙申，京師地震。

五月，日南叛蠻攻郡府。

秋七月，九真、交阯二郡兵反。

八月庚子，熒惑犯南斗。`熒惑，火星也。南斗，北方之宿也。前書音義曰：「犯謂七寸內光芒相及。」`

江夏盜賊殺邾長。`邾，縣，屬江夏郡，故城在今復州竟陵縣東。邾音朱。`

冬十月甲申，行幸長安，所過鰥、寡、孤、獨、貧不能自存者賜粟，人五斛。庚子，幸未央宮，會三輔郡守、都尉及官屬，勞賜作樂。十一月丙午，祠高廟。丁未，遂有事十一陵。丁卯，京師地震。十二月乙亥，至自長安。

三年春二月乙亥，京師及金城、隴西地震，二郡山岸崩，地陷。戊子，太白犯熒惑。

夏四月，九江賊蔡伯流寇郡界，及廣陵，殺江都長。

戊戌，遣光祿大夫案行金城、隴西，賜壓死者年七歲以上錢，人二千；一家皆被害，為收斂之。除今年田租，尤甚者勿收口賦

閏月，蔡伯流等率衆詣徐州刺史應志降。`續漢書曰：「志字仲節，汝南南頓人也。曾祖父順。」`

己酉，京師地震。

五月，吳郡丞羊珍反，攻郡府，太守王衡破斬之。

六月辛丑，琅邪王遵薨。

九真太守祝良、交阯刺史張喬慰誘日南叛蠻，降之，嶺外平。`續漢書曰：「祝良字邵卿，長沙臨湘人。」`

秋七月丙戌，濟北王多薨。

八月己未，司徒黃尚免。九月己酉，光祿勳長沙劉壽為司徒。`壽字伯長，臨湘人也。`

丙戌，令大將軍、三公各舉故刺史、二千石及見令、長、郎、謁者、四府掾屬剛毅武猛有謀謨任將帥者各二人，特進、卿、校尉各一人。

冬十月，燒當羌寇金城，護羌校尉馬賢擊破之，羌遂相招而叛。

十二月戊戌朔，日有食之。

四年春正月庚辰，中常侍張逵、蘧政、楊定等有罪誅，`事見梁商傳也。`連及弘農太守張鳳、安平相楊皓，下獄死。

三月乙亥，京師地震。

夏四月癸卯，護羌校尉馬賢討燒當羌，大破之。

戊午，大赦天下。賜民爵及粟帛各有差。

五月戊辰，封故濟北惠王壽子安為濟北王。

秋八月，太原郡旱，民庶流冗。癸丑，遣光祿大夫案行稟貸，除更賦。

冬十月戊午，校獵上林苑，歷函谷關而還。十一月丙寅，幸廣成苑。

五年春二月戊申，京師地震。

夏四月庚子，中山王弘薨。

南匈奴左部句龍大人吾斯、車紐等叛，圍美稷。`美稷，縣，屬西河郡也。`

五月，度遼將軍馬續討吾斯、車紐，破之，使匈奴中郎將陳龜迫殺南單于。

己丑晦，日有食之。

且凍羌寇三輔，殺令長。`且音子余反。`

丁丑，令死罪以下及亡命贖，各有差。

九月，令扶風、漢陽築隴道塢三百所，置屯兵。

辛未，太尉王龔罷。

且凍羌寇武都，燒隴關。`隴山之關也，今名大震關，在今隴州汧源縣西也。`

壬午，太常桓焉為太尉。

丁亥，徙西河郡居離石，`離石，縣名，在郡南五百九里，西河本都平定縣，至此徙於離石。`上郡居夏陽，朔方居五原。

句龍吾斯等東引烏桓，西收羌胡，寇上郡，立車紐為單于。冬十一月辛巳，遣使匈奴中郎將張耽擊破之，車紐降。

六年春正月丙子，征西將軍馬賢與且凍羌戰于射姑山，賢軍敗沒，安定太守郭璜下獄死。

詔貸王、侯國租一歲。

閏月，鞏唐羌寇隴西，遂及三輔。

二月丁巳，有星孛于營室。

三月，武都太守趙冲討鞏唐羌，破之。

庚子，司空郭虔免。

丁巳，河閒王政薨。

丙午，太僕趙戒為司空。`戒字志伯，蜀郡成都人也。`

夏五月庚子，齊王無忌薨。

使匈奴中郎將張耽大破烏桓、羌胡於天山。`東觀記曰：「耽將吏兵，繩索相懸，上通天山。」`

鞏唐羌寇北地。

秋七月甲午，詔假民有貲者戶錢一千。

八月丙辰，大將軍梁商薨；壬戌，河南尹梁兾為大將軍。

九月，諸種羌寇武威。

辛亥晦，日有食之。

冬十月癸丑，徙安定居扶風，北地居馮翊。

十一月庚子，以執金吾張喬行車騎將軍事，將兵屯三輔。

漢安元年春正月癸巳，宗祀明堂，大赦天下，改元漢安。

二月丙辰，詔大將軍、公卿舉賢良方正、能探賾索隱者各一人。`賾，幽深也。索，求也。`

秋七月，始置承華廄。`東觀記曰：「時以遠近獻馬衆多，園廄充滿，始置承華廄令，秩六百石。」`

八月，南匈奴左部大人句龍吾斯與薁鞬臺耆等反叛。`薁音於六反。鞬音居言反。`

丁卯，遣侍中杜喬、光祿大夫周舉、守光祿大夫郭遵、馮羨、欒巴、張綱、周栩、劉班等八人分行州郡，班宣風化，舉實臧否。

九月庚寅，廣陵盜賊張嬰等寇郡縣。

冬十月辛未，太尉桓焉、司徒劉壽免。甲戌，行車騎將軍張喬罷。十一月壬午，司隷校尉趙峻為太尉，大司農胡廣為司徒。`峻字伯師，下邳徐人也。`

癸卯，詔大將軍、三公選武猛試用有效驗任為將校者各一人。

是歲，廣陵賊張嬰等詣太守張綱降。

二年春二月丙辰，鄯善國遣使貢獻。

夏四月庚戌，護羌校尉趙冲與漢陽太守張貢擊燒當羌於參䜌，破之。`參䜌，縣，屬安定郡。䜌音力全反。`

六月乙丑，熒惑犯鎮星。

丙寅，立南匈奴守義王兜樓儲為南單于。

冬十月辛丑，令郡國中都官繫囚殊死以下出縑贖，各有差；其不能入贖者，遣詣臨羌縣居作二歲。

甲辰，減百官奉。丙午，禁沽酒，又貸王、侯國租一歲。

閏月，趙冲擊燒當羌於河陽，破之。`阿陽，縣，屬天水郡，故城在今秦州隴城縣西北。`

十一月，使匈奴中郎將馬寔遣人刺殺句龍吾斯。

十二月，楊、徐盜賊攻燒城寺，殺略吏民。

是歲，涼州地百八十震。

建康元年春正月辛丑，詔曰：「隴西、漢陽、張掖、北地、武威、武都，自去年九月已來，地百八十震，山谷坼裂，壞敗城寺，殺害民庶。夷狄叛逆，賦役重數，內外怨曠，惟咎歎息。其遣光祿大夫案行，宣暢恩澤，惠此下民，勿為煩擾。」

三月庚子，沛王廣薨。

領護羌校尉衞琚追討叛羌，破之。`琚音居。`

南郡、江夏盜賊寇掠城邑，州郡討平之。

夏四月，使匈奴中郎將馬寔擊南匈奴左部，破之，於是胡羌、烏桓悉詣寔降。

辛巳，立皇子炳為皇太子，改年建康，大赦天下。賜人爵各有差。

秋七月丙午，清河王延平薨。

八月，楊、徐盜賊范容、周生等寇掠城邑，遣御史中丞馮赦督州郡兵討之。

庚午，帝崩于玉堂前殿，時年三十。遺詔無起寑廟，斂以故服，珠玉玩好皆不得下。

論曰：古之人君，離幽放而反國祚者有矣，莫不矯鑒前違，審識情偽，無忘在外之憂，`離，遭也。矯，正也。左傳曰：「晉侯在外十九年矣，險阻艱難備甞之矣，人之情偽盡知之矣。」`故能中興其業。觀夫順朝之政，殆不然乎？何其傚僻之多與？`殆，近也。言順帝傚前之僻，不能改正也。`

孝沖皇帝諱炳，`謚法曰：「幼少在位曰沖。」司馬彪曰：「沖幼早夭，故謚曰沖。」伏侯古今注曰：「炳之字曰明。」`順帝之子也。母曰虞貴人。

建康元年立為皇太子，其年八月庚午，即皇帝位，年二歲。尊皇后曰皇太后。太后臨朝。

丁丑，以太尉趙峻為太傅；大司農李固為太尉，參錄尚書事。

九月丙午，葬孝順皇帝于憲陵，`在洛陽西十五里，陵高八丈四尺，周三百步。`廟曰敬宗。

是日，京師及太原、鴈門地震，三郡水涌土裂。

庚戌，詔三公、特進、侯、卿、校尉，舉賢良方正、幽逸修道之士各一人，百僚皆上封事。

己未，九江太守丘騰有罪，下獄死。`東觀記曰「騰知罪法深大，懷挾姦巧，稽留道路，下獄死」也。`

楊州刺史尹耀、九江太守鄧顯討賊范容等於歷陽，軍敗，耀、顯為賊所歿。

冬十月，日南蠻夷攻燒城邑，交阯刺史夏方招誘降之。

壬申，常山王儀薨。

己卯，零陵太守劉康坐殺無辜，下獄死。

十一月，九江盜賊徐鳳、馬勉等稱「無上將軍」，攻燒城邑。

己酉，令郡國中都官繫囚減死一等，徙邊；謀反大逆，不用此令。

十二月，九江賊黃虎等攻合肥。

是歲，羣盜發憲陵。護羌校尉趙沖追擊叛羌於鸇陰河，戰歿。`涼州姑臧縣東南有鸇陰縣故城，因水以為名。`

永嘉元年春正月戊戌，帝崩于玉堂前殿，年三歲。清河王蒜徵至京師。

孝質皇帝諱纘，`謚法：「忠正無邪曰質。」古今注曰：「纘之字曰繼。」`肅宗玄孫。曾祖父千乘貞王伉，祖父樂安夷王寵，父勃海孝王鴻，母陳夫人。沖帝不豫，大將軍梁兾徵帝到洛陽都亭。及沖帝崩，皇太后與兾定策禁中，丙辰，使兾持節，以王青蓋車迎帝入南宮。丁巳，封為建平侯，其日即皇帝位，年八歲。

己未，葬孝冲皇帝于懷陵。`在洛陽西北十五里，伏侯古今注曰：「高四丈六尺，周百八十三步。」`

廣陵賊張嬰等復反，攻殺堂邑、江都長。`堂邑，縣，屬廣陵郡，今揚州六合縣也。`九江賊徐鳳等攻殺曲陽、東城長。`曲陽，縣，屬九江郡，在淮曲之陽，故城在今豪州定遠縣西北。東城，縣，故城在定遠縣東南也。`

甲申，謁高廟，乙酉，謁光武廟。

二月，豫章太守虞續坐贓，下獄死。

乙酉，大赦天下，賜人爵及粟帛各有差。還王侯所削戶邑。

彭城王道薨。

叛羌詣左馮翊梁並降。

三月，九江賊馬勉稱「黃帝」。九江都尉滕撫討馬勉、范容、周生、大破斬之。`東觀記曰：「傳勉頭及所帶玉印、鹿皮冠、黃衣詣洛陽，詔懸夏城門外，章示百姓。」`

夏四月壬申，雩。

庚辰，濟北王安薨。

丹陽賊陸宮等圍城，燒亭寺，丹陽太守江漢擊破之。

五月甲午，詔曰：「朕以不德，託母天下，布政不明，每失厥中。自春涉夏，大旱炎赫，憂心京京，`爾雅曰：「京京，憂也。」`故得禱祈明祀，兾蒙潤澤。前雖得雨，而宿麥頗傷；比日陰雲，還復開霽。寤寐永歎，重懷慘結。`寤，覺也。寐，卧也。詩曰：「寤寐永歎，唯憂用老。」`將二千石、令長不崇寬和，暴刻之為乎？其令中都官繫囚罪非殊死考未竟者，一切任出，以須立秋。`任，保也。`郡國有名山大澤能興雲雨者，二千石長吏各絜齊請禱，竭誠盡禮。又兵役連年，死亡流離，或支骸不斂，或停棺莫收，朕甚愍焉。昔文王葬枯骨，人賴其德。`呂氏春秋曰：「周文王使人掘地，得死人骸。文王曰：『更葬之。』吏曰：『此無主。』文王曰：『有天下者，天下之主，今我非其主邪？』遂令吏以衣棺葬之。天下聞之，曰：『文王賢矣。澤及枯骨，又況人乎！』」`今遣使者案行，若無家屬及貧無資者，隨宜賜卹，以慰孤魂。」

是月，下邳人謝安應募擊徐鳳等，斬之。

丙辰，詔曰：「孝殤皇帝雖不永休祚，而即位踰年，君臣禮成。孝安皇帝承襲統業，而前世遂令恭陵在康陵之上，先後相踰，失其次序，非所以奉宗廟之重，垂無窮之制。昔定公追正順祀，春秋善之。`魯閔公立二年而薨，次僖公立，僖雖是閔庶兄，然甞為閔臣，位次當在閔下。後文公即位，乃進僖公神位居閔之上，左傳曰：「躋僖公，逆祀也。」定公八年經書「從祀先公」。從，順也。順祀謂退僖神位於閔下。穀梁曰：「從祀先公，貴正也。」`其令恭陵次康陵，憲陵次恭陵，以序親秩，為萬世法。」

六月，鮮卑寇代郡。

秋七月庚寅，阜陵王代薨。

廬江盜賊攻尋陽，又攻盱台，`音吁夷，今楚州縣也。`滕撫遣司馬王章擊破之。

九月庚戌，太傅趙峻薨。

冬十一月己丑，南陽太守韓昭坐贓下獄死。`東觀記曰：「強賦一億五千萬，檻車徵下獄。」`

丙午，中郎將滕撫擊廣陵賊張嬰，破之。

丁未，中郎將趙序坐事弃巿。`東觀記曰：「取錢縑三百七十五萬。」`

歷陽賊華孟自稱「黑帝」，攻殺九江太守楊岑，滕撫率諸將擊孟等，大破斬之。

本初元年春正月丙申，詔曰：「昔堯命四子，以欽天道，`四子謂羲仲、羲叔、和仲、和叔也。尚書曰：「乃命羲、和，欽若昊天。」`鴻範九疇，休咎有象。`尚書曰：「天乃錫禹洪範九疇。」孔安國注云：「洪，大也。範，法也。疇，類也。言天與禹，洛出書，神龜負文而出，列於背，有數至于九，禹遂因而第之，以成九類。」其八曰庶徵，有休徵、咎徵之應。休，美也。咎，惡也。徵，驗也。人君行善政，則百穀用成，家用平康，是休徵也。政有乖失，則百穀用不成，家用不寧，是咎徵也。休之與咎，皆象人君之政，故言「休咎有象」也。「象」或作「家」。`夫瑞以和降，異因逆感，禁微應大，前聖所重。`言君政純和則瑞氣降，若逆時令則災異感。所禁雖微，其應乃大。前聖所重，即謂唐堯欽若昊天，箕子休咎之應。`頃者，州郡輕慢憲防，競逞殘暴，造設科條，陷入無罪。或以喜怒驅逐長吏，恩阿所私，罰枉仇隙，至令守闕訴訟，前後不絕。送故迎新，人離其害，怨氣傷和，以致灾眚。書云：『明德慎罰。』`眚，過也。「明德慎罰」，尚書康誥之言。`方春東作，育微敬始。其勑有司，罪非殊死，且勿案驗，以崇在寬。」`言東作之時，須育養細微，敬事之始。禮記月令：「孟春之月，無殺蟲胎夭飛鳥，無麛無卵。慶賜遂行，無有不當。」書曰：「敬敷五敎，五敎在寬。」`

壬子，廣陵太守王喜坐討賊逗留，下獄死。

二月庚辰，詔曰：「九江、廣陵二郡數離寇害，殘夷最甚。`謂比年張嬰寇廣陵，華孟寇九江也。`生者失其資業，死者委尸原野。昔之為政，一物不得其所，若己為之，`尚書曰：「一夫弗獲，則曰時予之辜。」`況我元元，嬰此困毒。方春戒節，賑濟乏戹，掩骼埋胔之時。`月令：「孟春之月，行慶施惠，下及兆人。」又曰：「掩骼埋胔。」鄭玄注曰：「為死氣逆生氣也。」骨枯曰骼，肉腐曰胔。`其調比郡見穀，出稟窮弱，收葬枯骸，務加理卹，以稱朕意。」

夏四月庚辰，令郡國舉明經，年五十以上、七十以下詣太學。自大將軍至六百石，皆遣子受業，歲滿課試，以高第五人補郎中，次五人太子舍人。又千石、六百石、四府掾屬、三署郎、四姓小侯先能通經者，各令隨家法，`四府掾屬謂大將軍府掾屬二十九人，太尉府掾屬二十四人，司徒府三十一人，司空府二十九人。漢官：「左、右中郎將，皆秦官也，比二千石，三署郎皆屬焉。」三署謂五官署，左、右署也。儒生為詩者謂之詩家，禮者謂之禮家，故言各隨家法也。四姓小侯，解見明紀也。`其高第者上名牒，當以次賞進。

五月庚寅，徙樂安王為勃海王。

海水溢。戊申，使謁者案行，收葬樂安、北海人為水所漂沒死者，又稟給貧羸。

庚戌，太白犯熒惑。

六月丁巳，大赦天下，賜民爵及粟帛各有差。

閏月甲申，大將軍梁兾潛行鴆弒，帝崩于玉堂前殿，年九歲。

丁亥，太尉李固免。戊子，司徒胡廣為太尉，司空趙戒為司徒，與梁兾參錄尚書事。太僕袁湯為司空。

贊曰：孝順初立，時髦允集。`爾雅曰：「髦，俊也。」郭璞注曰：「士中之俊，猶毛中之髦。」時張皓、王龔、龐參、張衡、李郃、李固、黃瓊之儔也。`匪砥匪革，終淪嬖習。`砥，礪也。革，改也。淪，沒也。言順帝初升天位，又羣賢緫集，不能因茲自礪，改革前非，而終溺於私嬖近習也。謂封孫程等十九人為侯，又詔中官養子，聽襲封爵之類。`保阿傳土，后家世及。`保，安也。阿，倚也。言可依倚以取安，傅姆之類也。傳土謂阿母山陽君宋娥更相貨賂，求增邑土也。后家謂拜后父梁商為大將軍，商薨，仍拜子兾為大將軍，弟不疑為河南尹。`沖夭未識，質弒以聦。陵折在運，天緒三終。`言陵遲夭折，在於時運，所以天之胤緒，頻致三終也。`

* * *

[上卷](005.md) / [後漢書目錄](a03.md) / [下卷](007.md) /			  

    