 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷七 ‧ 帝紀第七`　`孝桓皇帝`

* * *

孝桓皇帝諱志，`謚法曰：「克敵服遠曰桓。」志之字曰意。`肅宗曾孫也。祖父河閒孝王開，父蠡吾侯翼，`順帝時，開上書，願分蠡吾縣以封翼，帝許之。蠡吾故城在今瀛州博野縣西。蠡音禮。`母匽氏。`諱明，本蠡吾侯之媵妾。史記曰，匽姓，咎繇之後也。匽音偃。`翼卒，帝襲爵為侯。

本初元年，梁太后徵帝到夏門亭，`洛陽城北面西頭門也，門外有萬壽亭。`將妻以女弟。`妻音七計反。`會質帝崩，太后遂與兄大將軍兾定策禁中，閏月庚寅，使兾持節，以王青蓋車`續漢志曰：「皇太子、皇子皆安車，朱班輪，青蓋，金華蚤。」故曰王青蓋車也。`迎帝入南宮，其日即皇帝位，時年十五。太后猶臨朝政。`東觀記曰：「太后御却非殿。」`秋七月乙卯，葬孝質皇帝于靜陵。`在洛陽東南三十里，陵高五丈五尺，周百三十八步。`齊王喜薨。辛巳，謁高廟、光武廟。丙戌，詔曰：「孝廉、廉吏皆當典城牧民，禁姦舉善，興化之本，恒必由之。詔書連下，分明懇惻，而在所翫習，遂至怠慢，選舉乖錯，害及元元。頃雖頗繩正，猶未懲改。方今淮夷未殄，軍師屢出，`本初元年，廬江賊攻盱台，廣陵賊張嬰等殺江都長。盱台、江都並近淮，故言淮夷。時中郎將滕撫屢擊破之，其餘衆猶未殄也。`百姓疲悴，困於徵發。庶望羣吏，惠我勞民，蠲滌貪穢，以祈休祥。其令秩滿百石，十歲以上，有殊才異行，乃得參選。臧吏子孫，不得察舉。杜絕邪偽請託之原，令廉白守道者得信其操。`信音申，古字通。`各明守所司，將觀厥後。」九月戊戌，追尊皇祖河閒孝王曰孝穆皇，夫人趙氏曰孝穆皇后，皇考蠡吾侯曰孝崇皇。冬十月甲午，尊皇母匽氏為孝崇博園貴人。`博本漢蠡吾縣之地也。帝旣追尊父為孝崇皇，其陵曰博陵，置園廟焉，故曰博園，在今瀛州博野縣西。貴人位次皇后，金印紫綬。`

建和元年春正月辛亥朔，日有食之。詔三公、九卿、校尉各言得失。戊午，大赦天下。賜吏更勞一歲；男子爵，人二級，為父後及三老、孝悌、力田人三級；鰥、寡、孤、獨、篤𤸇、貧不能自存者粟，人五斛；貞婦帛，人三匹。灾害所傷什四以上，勿收田租；其不滿者，以實除之。二月，荊揚二州人多餓死，遣四府掾分行賑給。沛國言黃龍見譙。夏四月庚寅，京師地震。詔大將軍、公、卿、校尉舉賢良方正、能直言極諫者各一人。又命列侯、將、大夫、御史、謁者、千石、六百石、`將謂五官、左、右、虎賁、羽林中郎將也。大夫謂光祿大夫、太中大夫、中散大夫、諫議大夫。`博士、議郎、郎官各上封事，指陳得失。`博士掌通古今，比六百石。議郎比六百石。郎官謂三中郎將下之屬官也。有中郎、侍郎、郎中。`又詔大將軍、公、卿、郡、國舉至孝篤行之士各一人。壬辰，詔州郡不得迫脅驅逐長吏。長吏臧滿三十萬而不糾舉者，刺史、二千石以縱避為罪。若有擅相假印綬者，與殺人同弃巿論。丙午，詔郡國繫囚減死罪一等，勿笞。唯謀反大逆，不用此書。又詔曰：「比起陵塋，`作靜陵也。`彌歷時歲，力役旣廣，徒隷尤勤。頃雨澤不沾，密雲復散，儻或在茲。`易曰：「密雲不雨，自我西郊。」`其令徒作陵者減刑各六月。」是月，立阜陵王代兄勃遒亭侯便為阜陵王。`便，光武玄孫也，阜陵王恢之子，以順帝陽嘉中封為㪍遒亭侯，今改封也，遒音子由反。本傳作「便親」，紀傳不同，蓋有誤。`郡國六地裂，水涌井溢。`續漢志曰：「水溢壞城寺室屋，殺人。時梁太后攝政，兄兾枉殺李固、杜喬。」`芝草生中黃藏府。`漢官儀曰：「中黃藏府掌中幣帛金銀諸貨物」也。`六月，太尉胡廣罷，大司農杜喬為太尉。秋七月，勃海王鴻薨，`章帝曾孫也，樂安夷王寵之子，質帝之父也。梁太后改封勃海。`立帝弟蠡吾侯悝為勃海王。乙未，立皇后梁氏。九月丁卯，京師地震。太尉杜喬免，冬十月，司徒趙戒為太尉，`戒字志伯，蜀郡人也。`司空袁湯為司徒，前太尉胡廣為司空。十一月，濟陰言有五色大鳥見于巳氏。`續漢志曰：「時以為鳳皇。政旣衰缺，梁兾專權，皆羽孽也。」巳氏，縣名，屬濟陰郡，故城在今宋州楚丘縣也，古戎州巳氏之邑也。`戊午，減天下死罪一等，戍邊。清河劉文反，殺國相射暠，欲立清河王蒜為天子；事覺伏誅。蒜坐貶為尉氏侯，徙桂陽，自殺。`尉氏，縣，屬陳留郡，今汴州縣也。`前太尉李固、杜喬皆下獄死。`續漢志曰：「順帝之末，京都童謠曰：『直如弦，死道邊；曲如鉤，反封侯。』曲如鉤謂梁兾、胡廣等。直如弦謂李固等。」`陳留盜賊李堅自稱皇帝，伏誅。`東觀記曰江舍及李堅等。`

二年春正月甲子，皇帝加元服。庚午，大赦天下。賜河閒、勃海二王黃金各百斤，`河閒王建，勃海王悝。`彭城諸國王各五十斤；`彭城王定。`公主、大將軍、三公、特進、侯、中二千石、二千石、將、大夫、郎吏、從官、四姓及梁鄧小侯、諸夫人以下帛，各有差。年八十以上賜米、酒、肉，九十以上加帛二匹，綿三斤。三月戊辰，帝從皇太后幸大將軍梁兾府。白馬羌寇廣漢屬國，殺長吏，益州刺史率板楯蠻討破之。`板楯，西南蠻之號。`夏四月丙子，封帝弟顧為平原王，奉孝崇皇祀。尊孝崇皇夫人馬氏為孝崇園貴人。嘉禾生大司農帑藏。`說文曰：「帑者，金布所藏之府也。」帑，佗朗反。`五月癸丑，北宮掖廷中德陽殿及左掖門火，車駕移幸南宮。六月，改清河為甘陵，立安平王得子經侯理為甘陵王。`安平，今定州縣也。經，今貝州經城縣。`秋七月，京師大水。河東言木連理。冬十月，長平陳景自號「黃帝子」，署置官屬，又南頓管伯亦稱「真人」，並圖舉兵，悉伏誅。

三年春三月甲申，彭城王定薨。夏四月丁卯晦，日有食之。`續漢志曰：「在東井二十三度。東井主法，梁太后枉殺公卿，犯天法也。」`五月乙亥，詔曰：「蓋聞天生蒸民，不能相理，為之立君，使司牧之。君道得於下，則休祥著乎上；庶事失其序，則咎徵見乎象。`已上略成帝詔詞。`閒者，日食毀缺，陽光晦暗，朕祗懼潛思，匪遑啟處。`遑，暇也。啟，跪也。詩小雅曰：「王事靡盬，不遑啟處。」`傳不云乎：『日食修德，月食修刑。』`公羊傳之文也。`昔孝章帝愍前世禁徙，故建初之元，並蒙恩澤，流徙者使還故郡，沒入者免為庶民。先皇德政，可不務乎！其自永建元年迄乎今歲，凡諸妖惡，支親從坐，及吏民減死徙邊者，悉歸本郡；唯沒入者不從此令。」六月庚子，詔大將軍、三公、特進、侯，其與卿、校尉舉賢良方正、能直言極諫之士各一人。乙卯，震憲陵寑屋。秋七月庚申，廉縣雨肉。`續漢志曰：「肉似羊肺，或大如手。」五行傳云：「棄法律，逐功臣，時則有羊禍，時則有赤眚赤祥。」是時梁太后攝政，兄兾專權，枉誅李固、杜喬、天下冤之。廉縣屬北地郡也。`八月乙丑，有星孛于天巿。`前書曰：「旗星中四星，名曰天巿。」`京師大水。九月己卯，地震。庚寅，地又震。詔死罪以下及亡命者贖，各有差。郡國五山崩。冬十月，太尉趙戒免。司徒袁湯為太尉，大司農河內張歆為司徒。`歆字敬讓。`十一月甲申，詔曰：「朕攝政失中，灾眚連仍，三光不明，陰陽錯序。監寐寤歎，疢如疾首。`監寐言雖寑而不寐也。寤，覺也。`今京師廝舍，死者相枕，`廝舍，賤役人之舍。`郡縣阡陌，處處有之，甚違周文掩胔之義。其有家屬而貧無以葬者，給直，人三千，喪主布三匹；若無親屬，可於官壖地葬之，`壖，官之餘地也。前書音義曰：「壖，城郭旁地。」音奴喚、而戀二反。`表識姓名，為設祠祭。又徒在作部，疾病致醫藥，死亡厚埋藏。民有不能自振及流移者，稟穀如科。州郡檢察，務崇恩施，以康我民。」

和平元年春正月甲子，大赦天下，改元和平。己丑，詔曰：「曩者遭家不造，先帝早世。`謂順帝崩也。詩周頌曰：「閔予小子，遭家不造。」鄭玄注云：「造，成也。言成王遭武王崩，家道未成。」`永惟大宗之重，深思嗣續之福，詢謀台輔，稽之兆占。旣建明哲，克定統業，天人協和，萬國咸寧。元服已加，將即委付，而四方盜竊，頗有未靜，故假延臨政，以須安謐。幸賴股肱禦侮之助，殘醜消蕩，`謂建和二年長安陳景反，南頓管伯等謀反，並伏誅。`民和年稔，普天率土，遐邇洽同。遠覽『復子明辟』之義，`尚書曰：「周公曰『朕復子明辟』。」復，還也。子謂成王也。辟，君也。謂周公攝政已乆，故復還明君之政於成王；今太后亦還政於帝也。`近慕先姑歸授之法，`先姑謂安帝閻皇后也。爾雅曰「婦人謂夫之父曰舅，夫之母曰姑。在則曰君舅、君姑，歿則曰先舅、先姑」也。`及今令辰，皇帝稱制。羣公卿士，虔恭爾位，戮力一意，勉同斷金。`金者，剛之物也。言人能同心，則其利可以斷之也。易曰：「二人同心，其利斷金。」`『展也大成』，則所望矣。」`詩小雅曰：「允矣君子，展也大成。」鄭玄注云：「允，信也。展，誠也。大成謂致太平也。」言誠能致太平，是所望也。`二月扶風妖賊裴優自稱皇帝，伏誅。`裴，姓；優，名也。風俗通曰：「裴，伯益之後。」`甲寅，皇太后梁氏崩。三月，車駕徙幸北宮。甲午，葬順烈皇后。夏五月庚辰，尊博園匽貴人曰孝崇皇后。秋七月，梓潼山崩。`梓潼，縣，屬廣漢郡，今始州縣也，有梓潼水。`冬十一月辛巳，減天下死罪一等，徙邊戍。

元嘉元年春正月，京師疾疫，使光祿大夫將醫藥案行。癸酉，大赦天下，改元元嘉。二月，九江、廬江大疫。甲午，河閒王建薨。夏四月己丑，安平王得薨。`河閒孝王開之子，初為樂成王，後改曰安平。`京師旱。任城、梁國飢，民相食。司徒張歆罷，光祿勳吳雄為司徒。秋七月，武陵蠻叛。冬十月，司空胡廣罷。十一月辛巳，京師地震。閏月庚午，任城王崇薨。太常黃瓊為司空。

二年春正月，西城長史王敬為于窴國所殺。`敬殺于窴王建，故國人殺之。`丙辰，京師地震。夏四月甲寅，孝崇皇后匽氏崩。庚午，常山王豹薨。五月辛卯，葬孝崇皇后于博陵。秋七月庚辰，日有食之。八月，濟陰言黃龍見句陽，`縣名，屬濟陰郡，左傳曰「盟于句瀆之丘」是也，故城在今曹州乘氏縣北，一名穀丘。`金城言黃龍見允街。`允街，縣名，屬金城郡，音緣皆。`冬十月乙亥，京師地震。十一月，司空黃瓊免。十二月，特進趙戒為司空。右北平太守和旻坐臧，下獄死。

永興元年春二月，張掖言白鹿見。三月丁亥，幸鴻池。夏五月丙申，大赦天下，改元永興。丁酉，濟南王廣薨，無子，國除。秋七月，郡國三十二蝗。河水溢。百姓飢窮，流冗道路，至有數十萬戶，兾州尤甚。詔在所賑給乏絕，安慰居業。冬十月，太尉袁湯免，太常胡廣為太尉。司徒吳雄罷，司空趙戒免；以太僕黃瓊為司徒，光祿勳房植為司空。十一月丁丑，詔減天下死罪一等，徙邊戍。是歲，武陵太守應奉招誘叛蠻，降之。

二年春正月甲午，大赦天下。二月辛丑，初聽刺史、二千石行三年喪服。癸卯，京師地震，詔公、卿、校尉舉賢良方正、能直言極諫者各一人。詔曰：「比者星辰謬越，坤靈震動，灾異之降，必不空發。勑己修政，庶望有補。其輿服制度有踰侈長飾者，皆宜損省。`長音直亮反。`郡縣務存儉約，申明舊令，如永平故事。」六月，彭城泗水增長逆流。`張衡對策曰：「水者，五行之首。逆流者，人君之恩不能下及，而敎逆也。」`詔司隷校尉、部刺史曰：「蝗灾為害，水變仍至，五穀不登，人無宿儲。其令所傷郡國種蕪菁以助人食。」京師蝗。東海朐山崩。`朐，山名也，在今海州朐山縣南。`九月丁卯朔，日有食之。詔曰：「朝政失中，雲漢作旱，`雲漢，詩大雅篇名也。周宣王時大旱，故作詩曰：「倬彼雲漢，昭回于天。」鄭玄注云：「雲漢，天河也。倬然轉運於天。時旱渴雨，故宣王夜視天河，望其候焉。」`川靈涌水，蝗螽孳蔓，殘我百穀，太陽虧光，飢饉荐臻。其不被害郡縣，當為飢餒者儲。天下一家，趣不糜爛，則為國寶。其禁郡國不得賣酒，祠祀裁足。」太尉胡廣免，司徒黃瓊為太尉。閏月，光祿勳尹頌為司徒。`頌字公孫，鞏人。`減天下死罪一等，徙邊戍。蜀郡李伯詐稱宗室，當立為「太初皇帝」，伏誅。冬十一月甲辰，校獵上林苑，遂至函谷關，賜所過道傍年九十以上錢，各有差。太山、琅邪賊公孫舉等反叛，殺長吏。

永壽元年春正月戊申，大赦天下，改元永壽。二月，司隷、兾州飢，人相食。`司隷，州，即洛陽。`勑州郡賑給貧弱。若王侯吏民有積穀者，一切貣十分之三，`貣音吐得反，又音徒得反。`以助稟貸；其百姓吏民者，以見錢雇直。`雇猶酬也。`王侯須新租乃償。`須，待也。`夏四月，白烏見齊國。六月，洛水溢，壤鴻德苑。`續漢志曰：「水溢至津城門，漂流人物。時梁兾專政，疾害忠良，威權震主，後遂誅滅也。」`南陽大水。司空房植免，太常韓縯為司空。`縯音翼善反。`詔太山、琅邪遇賊者，勿收租、賦，復更、筭三年。又詔被水死流失屍骸者，令郡縣鉤求收葬；及所唐突壓溺物故，七歲以上賜錢，人二千。壞敗廬舍，亡失穀食，尤貧者稟，人二斛。巴郡、益州郡山崩。`益州，郡名也，武帝置。諸本無「郡」字者，誤也。`秋七月，初置太山、琅邪都尉官。`漢官儀曰：「秦郡有尉一人，典兵禁，捕盜賊，景帝更名都尉，建武七年省，唯邊郡往往置都尉及屬國都尉。」今二郡寇賊不息，故置。`南匈奴左臺、且渠伯德等叛，寇美稷，`美稷，西河縣也。`安定屬國都尉張奐討除之。

二年春正月，初聽中官得行三年服。`中官，常侍以下。`二月甲申，東海王臻薨。三月，蜀郡屬國夷叛。秋七月，鮮卑寇雲中。太山賊公孫舉等寇青、兖、徐三州，遣中郎將段熲討，破斬之。冬十一月，置太官右監丞官。`漢官儀太官右監丞，秩比六百石也。`十二月，京師地震。

三年春正月己未，大赦天下。夏四月，九真蠻夷叛，太守兒式討之，戰歿；遣九真都尉魏朗擊破之。復屯據日南。閏月庚辰晦，日有食之。六月，初以小黃門為守宮令，置冗從右僕射官。`漢官儀曰：「守宮令一人，黃門冗從僕射一人，並秩六百石」也。`京師蝗。秋七月，河東地裂。冬十一月，司徒尹頌薨。長沙蠻叛，寇益陽。`縣名，屬長沙國，在益水之陽，今潭州縣也，故城在縣東。`司空韓縯為司徒，太常北海孫朗為司空。`朗字代平。`

延熹元年春三月己酉，初置鴻德苑令。`漢官儀曰：「苑令一人，秩六百石。」`夏五月己酉，大會公卿以下，賞賜各有差。甲戌晦，日有食之。京師蝗。六月戊寅，大赦天下，改元延熹。丙戌，分中山置博陵郡，以奉孝崇皇園陵。`博陵郡，故城在今瀛州博野縣也。後徙安平。`大雩。秋七月己巳，雲陽地裂。甲子，太尉黃瓊免，太常胡廣為太尉。冬十月，校獵廣成，遂幸上林苑。十二月，鮮卑寇邊，使匈奴中郎將張奐率南單于擊破之。

二年春二月，鮮卑寇鴈門。己亥，阜陵王便薨。蜀郡夷寇蠶陵，殺縣令。三月，復斷刺史、二千石行三年喪。夏，京師雨水。六月，鮮卑寇遼東。秋七月，初造顯陽苑，置丞。丙午，皇后梁氏崩。乙丑，葬懿獻皇后于懿陵。大將軍梁兾謀為亂。八月丁丑，帝御前殿，詔司隷校尉張彪將兵圍兾第，收大將軍印綬，兾與妻皆自殺。衞尉梁淑、河南尹梁胤、屯騎校尉梁讓、越騎校尉梁忠、長水校尉梁戟等，及中外宗親數十人，皆伏誅。太尉胡廣坐免。司徒韓縯、司空孫朗下獄。`東觀記曰：「並坐不衞宮，止長壽亭，減死一等，以爵贖之。」`壬午，立皇后鄧氏，追廢懿陵為貴人冢。詔曰：「梁兾姦暴，濁亂王室。孝質皇帝聦敏早茂，兾心懷忌畏，私行殺毒。永樂太后親尊莫二，`和平元年有司奏，太后所居皆以永樂為稱，置官屬太僕、少府焉。`兾又遏絕，禁還京師，`謂太后常居博園，不得在洛陽。`使朕離母子之愛，隔顧復之恩。禍害深大，罪釁日滋。賴宗廟之靈，及中常侍單超、徐璜、具瑗、左悺、`說文曰：「悹，憂也。」音工奐反。今作心旁官，即「悹」字也，今相傳音綰。`唐衡、尚書令尹勳等激憤建策，內外協同，漏刻之閒，桀逆梟夷。`梟，縣首於木也。`斯誠社稷之祐，臣下之力，宜班慶賞，以酬忠勳。其封超等五人為縣侯，勳等七人為亭侯。」`五縣侯謂單超新豐侯、徐璜武原侯、具瑗東武陽侯、左悺上蔡侯、唐衡汝陽侯。七亭侯謂尹勳宜陽都鄉、霍諝鄴都亭、張敬山陽西鄉、歐陽參脩武仁亭、李瑋宜陽金門、虞放冤句呂都亭、周永下邳高遷鄉。`於是舊故恩私，多受封爵。大司農黃瓊為太尉，光祿大夫中山祝恬為司徒，`恬字伯休，盧奴人。`大鴻臚梁國盛允為司空。`允字伯代。`初置祕書監官。`漢官儀：「祕書監一人、秩六百石。」`冬十月壬申，行幸長安。乙酉，幸未央宮。甲午，祠高廟。十一月庚子，遂有事十一陵。壬寅，中常侍單超為車騎將軍。十二月己巳，至自長安，賜長安民粟人十斛，園陵人五斛，行所過縣三斛。燒當等八種羌叛，寇隴右，護羌校尉段熲追擊於羅亭，破之。`東觀記曰追到積石山，即與羅亭相近，在今鄯州也。`天竺國來獻。

三年春正月丙申，大赦天下。丙午，車騎將軍單超薨。閏月，燒何羌叛，寇張掖，護羌校尉段熲追擊於積石，大破之。`積石山在今鄯州龍支縣南，即禹貢云「導河積石」是也。`白馬令李雲坐直諫，下獄死。夏四月，上郡言甘露降。五月甲戌，漢中山崩。六月辛丑，司徒祝恬薨。秋七月，司空盛允為司徒，太常虞放為司空。`放字子仲，陳留人也。`長沙蠻寇郡界。九月，太山、琅邪賊勞丙等復叛，寇掠百姓，遣御史中丞趙某`史闕名也。`持節督州郡討之。丁亥，詔無事之官權絕奉，豐年如故。冬十一月，日南蠻賊率衆詣郡降。勒姐羌圍允街，`勒姐，羌號也。姐音子野反。`段熲擊破之。太山賊叔孫無忌攻殺都尉侯章。十二月，遣中郎將宗資討破之。武陵蠻寇江陵，車騎將軍馮緄討，皆降散。荊州刺史度尚討長沙蠻，平之。

四年春正月辛酉，南宮嘉德殿火。戊子，丙署火。`丙署，署名也。續漢志曰：「丙署長七人，秩四百石，黃綬，宦者為之，主中宮別處。」`大疫。二月壬辰，武庫火。司徒盛允免，大司農种暠為司徒。三月，省冗從右僕射官。`永壽三年置。`太尉黃瓊免。夏四月，太常劉矩為太尉。甲寅，封河閒王開子博為任城王。五月辛酉，有星孛于心。丁卯，原陵長壽門火。己卯，京師雨雹。`東觀記曰大如雞子。續漢志曰：「誅殺過差，寵小人」也。`六月，京兆、扶風及涼州地震。庚子，岱山及博尤來山並穨裂。`博，今博城縣也。太山有徂來山，一名尤來。`己酉，大赦天下。司空虞放免，前太尉黃瓊為司空。犍為屬國夷寇鈔百姓，益州刺史山昱擊破之。零吾羌與先零諸種並叛，寇三輔。秋七月，京師雩。減公卿以下奉，貣王侯半租。占賣關內侯、虎賁、羽林、緹騎營士、五大夫錢各有差。九月，司空黃瓊免，大鴻臚劉寵為司空。冬十月，天竺國來獻。南陽黃武與襄城惠得、昆陽樂季訞言相署，皆伏誅。先零沈氐羌與諸種羌寇并涼二州，十一月，中郎將皇甫規擊破之。十二月，夫餘王遣使來獻。

五年春正月，省太官右監丞。`永壽三年置。`壬午，南宮丙署火。三月，沈氐羌寇張掖、酒泉。壬午，濟北王次薨。夏四月，長沙賊起，寇桂陽、蒼梧。`東觀記曰：「時攻沒蒼梧，取銅虎符，太守甘定、刺史侯輔各奔出城。」桂陽，郡，在桂水之陽，今連州縣。`驚馬逸象突入宮殿。乙丑。恭陵東闕火。`安帝陵也。`戊辰，虎賁掖門火。己巳，太學西門自壞。五月，康陵園寑火。`殤帝陵也。`長沙、零陵賊起，攻桂陽、蒼梧、南海、交阯，遣御史中丞盛脩督州郡討之，不克。乙亥，京師地震。詔公、卿各上封事。甲申，中藏府承祿署火。秋七月己未，南宮承善闥火。`爾雅曰：「宮中門謂之闈。」廣雅曰：「闈謂之闥。」`鳥吾羌寇漢陽、隴西、金城，諸郡兵討破之。八月庚子，詔減虎賁、羽林住寺不任事者半奉，勿與冬衣；`東觀記曰：「以京師水旱疫病，帑藏空虛，虎賁、羽林不任事者住寺，減半奉。」據此，謂簡選疲弱不勝軍事者，留住寺也。`其公卿以下給冬衣之半。艾縣賊焚燒長沙郡縣，寇益陽，殺令。`東觀記曰：「時賊乘刺史車，屯據臨湘，居太守舍。賊萬人以上屯益陽，殺長吏。」艾，縣名，屬豫章郡，故城在今洪州建昌縣。`又零陵蠻亦叛，寇長沙。己卯，罷琅邪都尉官。`永壽元年置。`冬十月，武陵蠻叛，寇江陵，南郡太守李肅坐奔北弃市；辛丑，以太常馮緄為車騎將軍，討之。假公卿以下奉。又換王侯租以助軍糧，出濯龍中藏錢還之。十一月，馮緄大破叛蠻於武陵。京兆虎牙都尉宗謙坐臧，下獄死。`京兆虎牙都尉屯長安，見西羌傳。`滇那羌寇武威、張掖、酒泉。太尉劉矩免，太常楊秉為太尉。

六年春二月戊午，司徒种暠薨。三月戊戌，大赦天下。衞尉潁川許栩為司徒。`栩字季闕，郾人。`夏四月辛亥，康陵東署火。五月，鮮卑寇遼東屬國。秋七月甲申，平陵園寑火。`平陵，昭帝陵也。`桂陽盜賊李研等寇郡界。武陵蠻復叛，太守陳奉與戰，大破降之。隴西太守孫羌討滇那羌，破之。八月，車騎將軍馮緄免。冬十月丙辰，校獵廣成，遂幸函谷關、上林苑。十一月，司空劉寵免。南海賊寇郡界。十二月，衞尉周景為司空。

七年春正月庚寅，沛王榮薨。三月癸亥，隕石于鄠。夏四月丙寅，梁王成薨。五月己丑，京師雨雹。秋七月辛卯，趙王乾薨。野王山上有死龍。荊州刺史度尚擊零陵、桂陽盜賊及蠻夷，大破平之。冬十月壬寅，南巡狩。庚申，幸章陵，祠舊宅，遂有事于園廟，賜守令以下各有差。戊辰，幸雲夢，臨漢水；還，幸新野，祠湖陽、新野公主、魯哀王、壽張敬侯廟。`光武姊湖陽長公主，新野長公主，兄魯哀王，舅壽張敬侯樊重，並光武時立廟。`護羌校尉段熲擊當煎羌，破之。十二月辛丑，車駕還宮。

八年春正月，遣中常侍左悺之苦縣，祠老子。`史記曰：「老子者，楚苦縣厲鄉曲仁里人也。名耳，字聃，姓李氏。為周守藏吏。」有神廟，故就祠之。苦縣屬陳國，故城在今亳州谷陽縣也。苦音戶，又如字。`勃海王悝謀反，降為癭陶王。`癭陶，縣，屬鉅鹿郡，故城在今趙州癭陶縣西南。`丙申晦，日有食之。詔公、卿、校尉舉賢良方正。己酉，南宮嘉德署黃龍見。千秋萬歲殿火。太僕左稱有辠自殺。癸亥，皇后鄧氏廢。河南尹鄧萬世、`鄧后之叔父。`虎賁中郎將鄧會下獄死。`鄧后之兄子。`護羌校尉段熲擊䍐姐羌，破之。三月辛巳，大赦天下。夏四月甲寅，安陵園寢火。`惠帝陵也。`丁巳，壞郡國諸房祀。`房謂祠堂也。王渙傳曰：「時唯密縣存故太傅卓茂廟，洛陽留令王渙祠。」`濟陰、東郡、濟北河水清。五月壬申，罷太山都尉官。`永壽元年置。`丙戌，太尉楊秉薨。丙辰，緱氏地裂。桂陽胡蘭、朱蓋等復反，攻沒郡縣，轉寇零陵，零陵太守陳球拒之；遣中郎將度尚、長沙太守抗徐等擊蘭、蓋，大破斬之。`謝承書曰：「抗徐字伯徐，丹陽人。少為郡佐史，有膽智策略，三府表徐有將率之任，特遷長沙太守。」風俗通曰：「衞大夫三抗之後，漢有抗喜，為漢中太守。」`蒼梧太守張叙為賊所執，又桂陽太守任胤背敵畏儒，皆弃市。閏月甲午，南宮長秋和歡殿後鉤楯、掖庭、朔平署火。`長秋，宮名。漢官曰：「朔平署司馬一人。」`六月，段熲擊當煎羌於湟中，大破之。`湟，水名，在今鄯州湟水縣。`秋七月，太中大夫陳蕃為太尉。八月戊辰，初令郡國有田者畒斂稅錢。`畒十錢也。`九月丁未，京師地震。冬十月，司空周景免，太常劉茂為司空。`茂字叔盛，彭城人也。`辛巳，立貴人竇氏為皇后。勃海妖賊蓋登等`蓋音古盍反。`稱「太上皇帝」，有玉印、珪、璧、鐵券，相署置，皆伏誅。`續漢書曰：「時登等有玉印五，皆如白石，文曰『皇帝信璽』、『皇帝行璽』，其三無文字。璧二十二，珪五，鐵券十一。開王廟，帶王綬，衣絳衣，相署置也。」`十一月壬子，德陽殿西閤、黃門北寺火，延及廣義、神虎門，燒殺人。`廣義、神虎，洛陽宮西門也，在金商門外。袁山松書曰：「是時連月火灾，諸宮寺或一日再三發。又夜有訛言，擊鼓相驚。陳蕃等上疏諫曰『唯善政可以已之』，書奏不省。」`使中常侍管霸之苦縣，祠老子。

九年春正月辛亥朔，日有食之。詔公、卿、校尉、郡國舉至孝。沛國戴異得黃金印，無文字，遂與廣陵人龍尚等共祭井，作符書，稱「太上皇」，伏誅。`東觀記曰：「戴異鉏田得金印，到廣陵以與龍尚。」`己酉，詔曰：「比歲不登，民多飢窮，又有水旱疾疫之困。盜賊徵發，南州尤甚。`謂長沙、桂陽、零陵等郡也，並屬荊州。`灾異日食，譴告累至。政亂在予，仍獲咎徵。其令大司農絕今歲調度徵求，及前年所調未畢者，勿復收責。其灾旱盜賊之郡，勿收租，餘郡悉半入。」三月癸巳，京師有火光轉行，人相驚譟。司隷、豫州飢死者什四五，至有滅戶者，遣三府掾賑稟之。陳留太守韋毅坐臧自殺。夏四月，濟陰、東郡、濟北、平原河水清。司徒許栩免。五月，太常胡廣為司徒。六月，南匈奴及烏桓、鮮卑寇緣邊九郡。秋七月，沈氐羌寇武威、張掖。詔舉武猛，三公各二人，卿、校尉各一人。太尉陳蕃免。庚午，祠黃、老於濯龍宮。遣使匈奴中郎將張奐擊南匈奴、烏桓、鮮卑。九月，光祿勳周景為太尉。南陽太守成瑨、太原太守劉質，並以譖弃市。`時小黃門趙津犯法，質考殺之，宦官怨恚，有司承旨奏質等。`司空劉茂免。大秦國王遣使奉獻。`時國王安敦獻象牙、犀角、瑇瑁等。`冬十二月，洛城傍竹柏枯傷。光祿勳汝南宣酆為司空。`酆字伯應，封東陽亭侯。`南匈奴、烏桓率衆詣張奐降。司隷校尉李膺等二百餘人受誣為黨人，並坐下獄，書名王府。`河內牢脩告之，事具劉淑傳。`

永康元年春正月，先零羌寇三輔，中郎將張奐破平之。當煎羌寇武威，護羌校尉段熲追擊於鸞鳥，大破之。`鸞鳥，縣名，屬武威郡。鸞音雚。`西羌悉平。夫餘王寇玄菟，太守公孫域與戰，破之。夏四月，先零羌寇三輔。五月丙申，京師及上黨地裂。廬江賊起，寇郡界。壬子晦，日有食之。詔公、卿、校尉舉賢良方正。六月庚申，大赦天下，悉除黨錮，改元永康。`時李膺等頗引宦者子弟，宦官多懼，請帝以天時當赦，帝許之，故除黨錮也。`丙寅，阜陵王統薨。秋八月，魏郡言嘉禾生，甘露降。巴郡言黃龍見。`續漢志曰：「時人欲就沲浴，見沲水濁，因戲相恐：『此中有黃龍。』語遂行人聞郡，欲以為美，故上言之，時史以書帝紀。桓帝政化衰缺，而多言瑞應，皆此類也。先儒言瑞興非時，則為妖孽，而人言生龍，皆龍孽也。」`六州大水，勃海海溢。詔州郡賜溺死者七歲以上錢，人二千；一家皆被害者，悉為收斂；其亡失穀食，稟人三斛。冬十月，先零羌寇三輔，使匈奴中郎將張奐擊破之。十一月，西河言白菟見。十二月壬申，復癭陶王悝為勃海王。丁丑，帝崩于德陽前殿，年三十六。戊寅，尊皇后曰皇太后，太后臨朝。是歲，復博陵、河閒二郡，比豐、沛。

論曰：前史稱桓帝好音樂，善琴笙。`前史謂東觀記。`飾芳林而考濯龍之宮，`薛綜注東京賦云：「濯龍，殿名。芳林謂兩旁樹木蘭也。」考，成也。旣成而祭之。左傳曰「考仲子之宮」也。`設華蓋以祠浮圖、老子，`浮圖，今佛也。續漢志曰：「祠老子於濯龍宮，文罽為壇，飾淳金鉛器，設華蓋之坐，用郊天樂。」`斯將所謂「聽於神」乎！`左傳曰：「史嚚曰：『國將興，聽於人；將亡，聽於神。』」`及誅梁兾，奮威怒，天下猶企其休息。而五邪嗣虐，流衍四方。`五邪謂單超、徐璜、左悺、唐衡、具瑗也。`自非忠賢力爭，屢折姦鋒，`忠賢謂李膺、陳蕃、竇武、黃瓊、朱穆、劉淑、劉陶等，各上書極諫，以折宦官等姦謀之鋒也。`雖願依斟流彘，亦不可得已。`帝王紀曰：「夏帝相為羿所逐，相乃都商丘，依同姓諸侯斟灌、斟尋氏。」史記曰：「周厲王好利暴虐，周人相與畔，而襲厲王，王出奔于彘。」言帝寵幸宦豎，令執威權，賴忠臣李膺等竭力諫爭，以免篡弒之禍。不然，則雖願如夏相依斟，周王流彘，不可得也。斟灌、斟尋，國，故城在今青州。彘，晉地也。`

贊曰：桓自宗支，越躋天祿。`越謂非次也。躋，升也。天祿，天位也。左傳子家羈曰：「天祿不再。」`政移五倖，刑淫三獄。`倖，佞也。淫，濫也。五倖即上「五邪」也。三獄謂李固、杜喬，李雲、杜衆，成瑨、劉質也。`傾宮雖積，皇身靡續。`帝王紀曰：「紂多發美女以充傾宮之室，婦人衣綾紈者三百餘人。」據桓帝納三皇后，又博採宮女五六千人，並無子也。`

* * *

[上卷](006.md) / [後漢書目錄](a03.md) / [下卷](008.md) /			  

    