 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷十四 ‧ 宗室四王三侯列傳第四`   

* * *

齊武王縯字伯升，`縯，引也，音衍。`光武之長兄也。性剛毅，慷慨有大節。自王莽篡漢，常憤憤，懷復社稷之慮，不事家人居業，傾身破產，交結天下雄俊。

莽末，盜賊羣起，南方尤甚。伯升召諸豪傑計議曰：「王莽暴虐，百姓分崩。今枯旱連年，兵革並起。`東觀記曰：「王莽末年，天下大旱，蝗蟲蔽天，盜賊羣起，四方潰畔。」`此亦天亡之時，復高祖之業，定萬世之秋也。」衆皆然之。於是分遣親客，使鄧晨起新野，光武與李通、李軼起於宛。伯升自發舂陵子弟，合七八千人，部署賔客，自稱柱天都部。`柱天者，若天之柱也。都部者，都統其衆也。`使宗室劉嘉往誘新市、平林兵王匡、陳牧等，合軍而進，屠長聚及唐子鄉，殺湖陽尉，進拔棘陽，因欲攻宛。至小長安，與王莽前隊大夫甄阜、屬正梁丘賜戰。時天密霧，漢軍大敗，姊元弟仲皆遇害，宗從死者數十人。伯升復収會兵衆，還保棘陽。

阜、賜乘勝，留輜重於藍鄉，`比陽縣有藍鄉。`引精兵十萬南渡黃淳水，`酈元注水經曰：「赭水二湖流注，合為黃水，又南經棘陽縣之黃淳聚，又謂之黃淳水。」在今唐州湖陽縣。蕭該音「淳」作「諄」者誤。`臨泚水，阻兩川間為營，絕後橋，示無還心。新巿、平林見漢兵數敗，阜、賜軍大至，各欲解去，伯升甚患之。會下江兵五千餘人至宜秋，`宜秋，聚名，在沘陽縣。`乃往為說合從之埶，下江從之。語在王常傳。伯升於是大饗軍士，設盟約。休卒三日，分為六部，潛師夜起，襲取藍鄉。盡獲其輜重。明旦，漢軍自西南攻甄阜，下江兵自東南攻梁丘賜。至食時，賜陳潰，阜軍望見散走，漢兵急追之，却迫黃淳水，斬首溺死者二萬餘人，遂斬阜、賜。

王莽納言將軍嚴尤、秩宗將軍陳茂聞阜、賜軍敗，引欲據宛，伯升乃陳兵誓衆，焚積聚，破釜甑，鼓行而前，`破釜甑，示必死也。鼓行而前，言無所畏也。史記曰：「項羽北救趙，渡河，沈船破釜甑。」`與尤、茂遇育陽下，戰，大敗之，斬首三千餘級。尤、茂棄軍走，伯升遂進圍宛，自號柱天大將軍。王莽素聞其名，大震懼，購伯升邑五萬戶，黃金十萬斤，位上公。使長安中官署及天下鄉亭皆畫伯升像於塾，旦起射之。`蕭該音義亦作「塾」，引字林「塾，門側堂也」。東觀記、續漢書並作「埻」。說文云「射臬也」。廣雅「埻，的也」。埻音之允反。`

自阜、賜死後，百姓日有降者，衆至十餘萬。諸將會議立劉氏以從人望，豪傑咸歸於伯升。而新巿、平林將帥樂放縱，憚伯升威明而貪聖公懦弱，先共定策立之，然後使騎召伯升，示其議。伯升曰：「諸將軍幸欲尊立宗室，其德甚厚，然愚鄙之見，竊有未同。今赤眉起青、徐，衆數十萬，聞南陽立宗室，恐赤眉復有所立，如此，必將內争。今王莽未滅，而宗室相攻，是疑天下而自損權，非所以破莽也。且首兵唱號，鮮有能逐，陳勝、項籍，即其事也。舂陵去宛三百里耳，未足為功。遽自善立，為天下準的，使後人得承吾敝，`前書宋義曰：「戰勝則兵疲，我承其敝。」`非計之善者也。今且稱王以號令。若赤眉所立者賢，相率而往從之；若無所立，破莽降赤眉，然後舉尊號，亦未晚也。願各詳思之。」諸將多曰「善」。將軍張卬拔劔擊地曰：「疑事無功。`史記曰，趙武靈王欲被胡服，肥義曰：「疑事無功，疑行無名。」`今日之議，不得有二。」衆皆從之。

聖公旣即位，拜伯升為大司徒，封漢信侯。由是豪傑失望，多不服。平林後部攻新野，不能下。新野宰登城言曰：`王莽改令長為宰，東觀記曰，其宰潘臨也。`「得司徒劉公一信，願先下。」及伯升軍至，即開城門降。五月，伯升拔宛。六月，光武破王尋、王邑。自是兄弟威名益甚。

更始君臣不自安，遂共謀誅伯升，乃大會諸將，以成其計。更始取伯升寶劔視之，繡衣御史申屠建隨獻玉玦，`繡衣御史，武帝置，衣繡者，尊寵之也。玦，決也。令早決斷。`更始竟不能發。及罷會，伯升舅樊宏謂伯升曰：「昔鴻門之會，范增舉玦以示項羽。`史記曰：「項王留沛公飲，項伯東向坐，范增南向坐，沛公北向坐。范增數目項王，舉所佩玉玦者三，項王默然不應。」鴻門，地名，在新豐東七十里。`今建此意，得無不善乎？」伯升笑而不應。初，李軼諂事更始貴將，`貴將，朱鮪等也。`光武深疑之，常以戒伯升曰：「此人不可復信。」又不受。

伯升部將宗人劉稷，數陷陳潰圍，勇冠三軍。時將兵擊魯陽，`魯陽，縣，屬南郡，今汝州魯山縣也。`聞更始立，怒曰：「本起兵圖大事者，伯升兄弟也，今更始何為者邪？」更始君臣聞而心忌之，以稷為抗威將軍，稷不肯拜。更始乃與諸將陳兵數千人，先収稷，將誅之，伯升固争。李軼、朱鮪因勸更始并執伯升，即日害之。

有二子。建武二年，立長子章為太原王，興為魯王。十一年，徙章為齊王。十五年，追謚伯升為齊武王。

章少孤，光武感伯升功業不就，撫育恩愛甚篤，以其少貴，欲令親吏事，故使試守平陰令，`試守者，稱職滿歲為真。平陰，縣，屬河南郡。應劭云在平津南，故曰平陰。魏文帝改為河陰。故城在今洛陽縣東北。濟州平陰縣東北五里亦有平陰故城。`遷梁郡太守。`今宋州也。`立二十一年薨，謚曰哀王。子煬王石嗣。建武二十七年，石始就國。三十年，封石弟張為下博侯。永平十四年，封石二子為鄉侯。石立二十四年薨，子晃嗣。

下博侯張以善論議，十六年，與奉車都尉竇固等並出擊匈奴，`續漢志：「奉車都尉，比二千石，無員，掌御乘輿車。」`後進者多害其能，數被譖訴。建初中卒，肅宗下詔襃揚之，復封張子它人奉其祀。

晃及弟利侯剛與母太姬宗更相誣告。章和元年，有司奏請免晃、剛爵為庶人，徙丹陽。`丹陽，故郡，城在今潤州江寧縣東南。`帝不忍，下詔曰：「朕聞人君正屏，有所不聽。`白虎通曰：「所以設屏何？以自障也，示不極臣下之敬也。天子德大，故外屏；諸侯德小，故內屏。」`宗尊為小君，`諸侯之妻曰小君。`宮衛周備，出有輜軿之飾，`輜軿，有擁蔽之車也。列女傳曰：「齊孝公華孟姬謂公曰：『妾聞妃后踰閾必乘安車輜軿，下堂必從傅母保阿，進退則鳴玉佩，內飾則結綢繆，所以正心一意，自斂制也。』」`入有牖戶之固，殆不至如譖者之言。`何休注公羊傳曰：「如其事曰訴，加誣焉曰譖。」`晃、剛愆乎至行，濁乎大倫，`濁猶汙也。倫，理也。孔子曰：「欲潔其身而亂大倫。」`甫刑三千，莫大不孝。朕不忍置之于理，其貶晃爵為蕪湖侯，`蕪湖。解見章紀。`削剛戶三千。於戲！小子不勗大道，控于法理，以墮宗緒。`控，引也。墮，毀也。`其遣謁者收晃及太姬璽綬。」晃立十七年而降爵。晃卒，子無忌嗣。

帝以伯升首創大業，而後嗣罪廢，心常愍之。時北海亦絕無後。及崩，遺詔令復二國。永元二年，乃復封無忌為齊王，是為惠王。立五十二年薨，子頃王喜嗣。立五年薨，子承嗣。建安十一年，國除。

論曰：大丈夫之鼓動拔起，其志致蓋遠矣。若夫齊武王之破家厚士，豈游俠下客之為哉！`下客謂毛遂、馮煖之徒也。`其慮將存乎配天之絕業，而痛明堂之不祀也。`王者以遠祖配天，以父配上帝於明堂，將以存其絕業，復其祭祀。`及其發舉大謀，在倉卒擾攘之中，使信先成於敵人，`新野宰潘臨云，請劉公一信而降。`赦岑彭以顯義，`初，彭守宛，食盡降漢，諸將欲誅之。伯升曰：「今舉大事，當表義士，不如封之以勸其後。」更始封彭為歸德侯。`若此足以見其度矣。志高慮遠，禍發所忽。`謂不用樊宏、光武之言。忽，輕也。司馬相如曰「禍故多臧於隱微，而發於人之所忽」也。`嗚呼！古人以蜂蠆為戒，`蠆，蝎也。左傳臧文仲謂魯君曰：「君其無謂邾小。蜂蠆有毒，而況國乎！」`蓋畏此也。詩云：「敬之敬之，命不易哉！」`詩周頌也。`

北海靖王興，建武二年封為魯王，嗣光武兄仲。

初，南頓君娶同郡樊重女，字嫺都。`嫺，胡閒反。說文：「嫺，雅也。」`嫺都性婉順，自為童女。不正容服不出於房，宗族敬焉，生三男三女：長男伯升，次仲，次光武；長女黃，次元，次伯姬。皇妣以初起兵時病卒，宗人樊巨公收斂焉。建武二年，封黃為湖陽長公主，伯姬為寧平長公主。元與仲俱歿於小長安，追爵元為新野長公主，十五年，追謚仲為魯哀王。

興其歲試守緱氏令。為人有明略，善聽訟，甚得名稱。遷弘農太守，亦有善政。`續漢書曰：「弘農縣吏張申有伏罪，興收申案論，郡中震慄。時年旱，分遣文學循行屬縣，理冤獄，宥小過，應時甘雨降澍。」`視事四年，上疏乞骸骨，徵還京師，奉朝請。二十七年，始就國。明年，以魯國益東海，`續漢書曰：「二郡二十九縣，租入倍諸王也。」`故徙興為北海王。三十年，封興子復為臨邑侯。`臨邑，縣，屬東郡，故城在今齊州東，亦名馬坊城也。`中元二年，又封興二子為縣侯。顯宗器重興，每有異政，輒乘驛問焉。立三十九年薨，子敬王睦嗣。

睦少好學，博通書傳，光武愛之，數被延納。顯宗之在東宮，尤見幸待，入侍諷誦，出則執轡。`乘輿，尊者居中，執轡在左。`中興初，禁網尚闊，而睦性謙恭好士，千里交結，自名儒宿德，莫不造門，由是聲價益廣。永平中，法憲頗峻，睦乃謝絕賔客，放心音樂。然性好讀書，常為愛翫。歲終，遣中大夫奉璧朝賀，`中大夫，王國官也。續漢志曰：「中大夫，比六百石，無員，掌奉王使京都奉璧賀正月，及使諸國。本皆持節，後去節。」爾雅曰：「肉倍好謂之璧。」好，孔也。`召而謂之曰：「朝廷設問寡人，`朝廷謂天子也。`大夫將何辭以對？」使者曰：「大王忠孝慈仁，敬賢樂士。臣雖螻蟻，敢不以實？」睦曰：「吁，子危我哉！`吁音虛。孔安國注尚書曰：「吁者，疑怪之聲也。」`此乃孤幼時進趣之行也。`東觀記、續漢書並云「是吾幼時狂惷之行也」。`大夫其對以孤襲爵以來，志意衰惰，聲色是娛，犬馬是好。」使者受命而行。其能屈申若此。

初，靖王薨，悉推財產與諸弟，雖王車服珍寶非列侯制，皆以為分，然後隨以金帛贖之。睦能屬文，作春秋旨義終始論及賦頌數十篇。又善史書，當世以為楷則之。及寢病，帝驛馬令作草書尺牘十首。`說文云：「牘，書版也。」蓋長一尺，因取名焉。`立十年薨，子哀王基嗣。

永平十八年，封基二弟為縣侯，二弟為鄉侯。建初二年，又封基弟毅為平望侯。基立十四年薨，無子，肅宗憐之，不除其國。

永元二年，和帝封睦庻子斟鄉侯威為北海王，奉睦後。立七年，威以非睦子，又坐誹謗，檻車徵詣廷尉，道自殺。

永初元年，鄧太后復封睦孫壽光侯普為北海王，是為頃王。延光二年，復封睦少子為亭侯。普立七年薨，子恭王翼嗣；立十四年薨，子康王嗣，無後，建安十一年，國除。

初，臨邑侯復好學，能文章。永平中，每有講學事，輒令復典掌焉。與班固、賈逵共述漢史，傅毅等皆宗事之。復子騊駼及從兄平望侯毅，並有才學。永寧中，鄧太后召毅及騊駼入東觀，與謁者僕射劉珍`與平望侯毅並在文苑傳。`著中興以下名臣列士傳。騊駼又自造賦、頌、書、論凡四篇。

趙孝王良字次伯，光武之叔父也。平帝時舉孝廉，為蕭令。光武兄弟少孤，良撫循甚篤。及光武起兵，以事告，良大怒，`東觀記曰：「光武初起兵，良搏手大呼曰：『我欲詣納言嚴將軍。』叱上起去。出閣，令人視之。還白方坐啗脯，良復讙呼。上言『不可讙露』。明旦欲去，前白良曰：『欲竟何時詣嚴將軍所？』良意下，曰：『我為詐汝耳，當復何苦乎？』」`曰：「汝與伯升志操不同，今家欲危亡，而反共謀如是！」旣而不得已，從軍至小長安，漢兵大敗，良妻及二子皆被害。`續漢書曰：「阜、賜移書於良曰：『老子不率宗族，單絝騎牛，哭且行，何足賴哉！』」`更始立，以良為國三老，從入關。更始敗，良聞光武即位，乃亡奔洛陽。建武二年，封良為廣陽王。五年，徙為趙王，始就國。十三年，降為趙公。頻歲來朝。十七年，薨于京師。凡立十六年。子節王栩嗣。`栩音況羽反。`建武三十年，封栩二子為鄉侯。建初二年，復封栩十子為亭侯。

栩立四十年薨，子頃王商嗣。永元三年，封商三弟為亭侯。元年，封商四子為亭侯。

商立二十三年薨，子靖王宏嗣。立十二年薨，子惠王乾嗣。

元初五年，封乾二弟為亭侯。是歲，趙相奏乾居父喪私娉小妻，`小妻，妾也。`又白衣出司馬門，坐削中丘縣。`王宮門有兵衞，亦為司馬門。東觀記曰：「乾私出國，到魏郡鄴、易陽，止宿亭，令奴金盜取亭席，金與亭佐孟常爭言，以刃傷常，部吏追逐，乾藏逃，金絞殺之，懸其屍道邊樹。相國舉奏，詔書削中丘縣。」屬趙國，故城在今邢州內丘縣西。隨室諱「忠」，故改為「內」焉。`時郎中南陽程堅素有志行，拜為乾傅。堅輔以禮義，乾改悔前過，堅列上，復所削縣。本初元年，封乾一子為亭侯。乾立四十八年薨，子懷王豫嗣。豫薨，子獻王赦嗣。赦薨，子珪嗣，建安十八年徙封博陵王。立九年，魏初以為崇德侯。

城陽恭王祉字巨伯，`東觀記：「初名終，後改為祉。」`光武族兄舂陵康侯敞之子也。

敞曾祖父節侯買，以長沙定王子封於零道之舂陵鄉，為舂陵侯。買卒，子戴侯熊渠嗣。熊渠卒，子考侯仁嗣。仁以舂陵地埶下溼，山林毒氣，上書求減邑內徙。`東觀記曰：「考侯仁於時見戶四百七十六，上書願減戶徙南陽，留子男昌守墳墓，元帝許之。」`元帝初元四年，徙封南陽之白水鄉，猶以舂陵為國名，遂與從弟鉅鹿都尉回及宗族徃家焉。仁卒，子敞嗣。敞謙儉好義，盡推父時金寶財產與昆弟，荊州刺史上其義行，拜廬江都尉。`南陽郡是荊州所管，故刺史上其行義也。續漢書曰「侯等助祭明堂，以例益戶二百，敞以有行義，拜為廬江都尉」也。`歲餘，會族兄安衆侯劉崇起兵，`安衆康侯丹，長沙定王子，崇即丹之玄孫之子。`王莽畏惡劉氏，徵敞至長安，免歸國。`東觀記曰：「敞臨廬江歲餘，遭旱，行縣，人持枯稻，自言稻皆枯。吏強責租。敞應曰：『太守事也。』載枯稻至太守所。酒數行，以語太守，太守曰：『無有。』敞以枯稻示之，太守曰：『都尉事邪？』敞怒叱太守曰：『鼠子何敢爾！』刺史舉奏，莽徵到長安，免就國。」`

先是平帝時，敞與崇俱朝京師，助祭明堂。`平帝時王莽輔政，祫祭明堂，諸侯王二十八人，列侯百二十人，宗室子九百餘人，徵助祭也。`崇見莽將危漢室，私謂敞曰：「安漢公擅國權，羣臣莫不回從，`回，曲。`社稷傾覆至矣。太后春秋高，天子幼弱，`謂元后、平帝也。`高皇帝所以分封子弟，蓋為此也。」敞心然之。及崇事敗，敞懼，欲結援樹黨，乃為祉娶高陵侯翟宣女為妻。`宣，丞相方進之子也，襲父侯爵。東觀記曰「敞為嫡子終娶宣子女習為妻，宣使嫡子姬送女入門，二十餘日，義起兵」也。`會宣弟義起兵欲攻莽，南陽捕殺宣女，祉坐繫獄。敞因上書謝罪，願率子弟宗族為士卒先。莽新居攝，欲慰安宗室，故不被刑誅。及莽篡立，劉氏為侯者皆降稱子，食孤卿祿，`孤者，特也。卑於公，尊於卿，特置之，故曰孤。禮記「上農夫食九人，諸侯下士視上農夫，中士倍下士，上士倍中士，下大夫倍上士，卿四大夫祿」也。`後皆奪爵。及敞卒，祉遂特見廢，又不得官為吏。

祉以故侯嫡子，行淳厚，宗室皆敬之。及光武起兵，祉兄弟相率從軍，前隊大夫甄阜盡収其家屬繫宛獄。及漢兵敗小長安，祉挺身還保棘陽，甄阜盡殺其母弟妻子。更始立，以祉為太常將軍，紹封舂陵侯。從西入關，封為定陶王。別將擊破劉嬰於臨涇。

及更始降於赤眉，祉乃閒行亡奔洛陽。是時宗室唯祉先至，光武見之歡甚。`東觀記曰：「祉以建武二年三月見於懷宮。」`建武二年，封為城陽王，賜乘輿、御物、車馬、衣服。追謚敞為康侯。十一年，祉疾病，上城陽王璽綬，願以列侯奉先人祭祀。帝自臨其疾。祉薨，年四十三，謚曰恭王，竟不之國，葬於洛陽北芒。

十三年，封祉嫡子平為蔡陽侯，以奉祉祀；平弟堅為高鄉侯。

初，建武二年，以皇祖、皇考墓為昌陵，置陵令守視；後改為章陵，因以舂陵為章陵縣。十八年，立考侯、康侯廟，比園陵，置嗇夫。`嗇夫本鄉官，主知賦役多少，平其差品。園陵置之，知祭祀、徵求諸事。`詔零陵郡奉祠節侯、戴侯廟，以四時及臘歲五祠焉。`臘，歲終祭神之名也。`置嗇夫、佐吏各一人。

平後坐與諸王交通，國除。永平五年，顯宗更封平為竟陵侯。平卒，子真嗣。真卒，子禹嗣。禹卒，子嘉嗣。

泗水王歙字經孫，`歙音許及反。`光武族父也。歙子終，與光武少相親愛。漢兵起，始及唐子，終誘殺湖陽尉。更始立，歙從入關，封為元氏王，終為侍中。更始敗，歙、終東奔洛陽。建武二年，立歙為泗水王，終為淄川王。`今淄州縣也。`十年，歙薨，封小子燀為堂谿侯，`燀，字林云「灼也，音充善反」。續漢志：「汝南吳房縣有堂谿亭。」「燀」或作「煇」。`奉歙後。終居喪思慕，哭泣二十餘日，亦薨。封長子柱為邔侯，`邔，縣，屬南郡，故城在今襄州。邔音其紀反。`以奉終祀，又封終子鳳曲陽侯。`曲陽，縣，屬東海郡，故城在今海州朐山縣西南。`

歙從父弟茂，年十八，漢兵之起，茂自號劉失職，`續漢志曰：「茂自號為劉先職。」`亦聚衆京、密閒，`京，縣，屬河南郡，鄭之京邑，故城在今鄭州滎陽縣東南。密，縣，屬河南郡，故城在今密縣東南。`稱厭新將軍。攻下潁川、汝南，衆十餘萬人。光武旣至河內，茂率衆降，封為中山王。十三年，宗室為王者皆降為侯，更封茂為穰侯。

茂弟匡，亦與漢兵俱起。建武二年，封宜春侯。為人謙遜，永平中為宗正。子浮嗣，封朝陽侯。`朝陽，縣，屬南郡，故城在今鄧州穰縣南，今謂之朝城。`

浮弟尚，永元中為征西將軍。浮傳國至孫護，無子，封絕。延光中，護從兄瓌與安帝乳母王聖女伯榮私通，遂取伯榮為妻，得紹護封為朝陽侯，位侍中。及王聖敗，貶爵為亭侯。

安成孝侯賜字子琴，光武族兄也。祖父利，蒼梧太守。`蒼梧，郡，今梧州縣也。`賜少孤。兄顯報怨殺人，吏捕顯殺之。賜與顯子信賣田宅，同拋`普交反。`財產，結客報吏，`續漢書曰：「王莽時諸劉抑廢，為郡縣所侵。蔡陽國釜亭候長醉詬更始父子張，子張怒，刺殺亭長。後十餘歲，亭長子報殺更始弟騫。賜兄顯欲為報怨，賔客轉劫人，發覺，州郡殺顯獄中。賜與顯子信結客陳政等九人，燔燒殺亭長妻子四人。」`皆亡命逃伏，遭赦歸。會伯升起兵，乃隨從攻擊諸縣。

更始旣立，以賜為光祿勳，封廣漢侯。及伯升被害，代為大司徒，將兵討汝南。未及平，更始又以信為奮威大將軍，代賜擊汝南，賜與更始俱到洛陽。更始欲令親近大將徇河北，未知所使。賜言諸家子獨有文叔可用，大司馬朱鮪等以為不可，更始狐疑，賜深勸之，乃拜光武行大司馬，持節過河。是日以賜為丞相，令先入關，修宗廟宮室。還迎更始都長安，封賜為宛王，拜前大司馬，使持節鎮撫關東。二年春，賜就國於宛，典將六部兵。`伯升初起，置六部之兵。`後赤眉破更始，賜所領六部亦稍散畔，乃去宛保育陽。

聞光武即位，乃西之武關，迎更始妻子將詣洛陽。帝嘉賜忠，建武二年，封為慎侯。`慎，縣，屬汝南郡，故城在今潁州潁上縣西北。`十三年，更增戶邑，定封為安成侯，奉朝請。以賜有恩信，故親厚之，數蒙讌私，時幸其第，恩賜特異。賜輒賑與故舊，無有遺積。帝為營冢堂，起祠廟，置吏卒，如舂陵孝侯。二十八年卒，子閔嗣。

三十年，帝復封閔弟嵩為白牛侯。`白牛，蓋鄉亭之號也，今在鄧州東也。`坐楚事，`謂楚王英謀反。`辭語相連，國除。閔卒，子商嗣，徙封為白牛侯。商卒，子昌嗣。

初，信為更始討平汝南，因封為汝陰王。`汝陰屬汝州南郡，故城即今潁川郡汝陰縣也。`信遂將兵平定江南，據豫章。光武即位，桂陽太守張隆擊破之，信乃詣洛陽降，以為汝陰侯。永平十三年，亦坐楚事國除。

成武孝侯順字平仲，光武族兄也。父慶，`續漢書：「慶字翁敖。」`舂陵侯敞同產弟。順與光武同里閈，`閈，里門也。`少相厚。

更始即位，以慶為燕王，順為虎牙將軍。會更始降赤眉，慶為亂兵所殺，順乃閒行詣光武，拜為南陽太守。建武二年，封成武侯，`成武，縣，屬山陽郡，今曹州縣也。`邑戶最大，租入倍宗室諸家。八年，使擊破六安賊，`六安即廬州也。`因拜為六安太守。數年，帝欲徵之，吏人上書請留。十一年卒，帝使使者迎喪，親自臨弔。子遵嗣，坐與諸王交通，降為端氏侯。`端氏，縣，屬河東郡，故城在今澤州端氏縣西北。`遵卒，子弇嗣。弇卒，無嗣，國除。永平十年，顯宗幸章陵，追念舊恩，封順弟子三人為鄉侯。

初，順叔父弘娶於樊氏，`東觀記曰：「弘字孺孫，先起義兵，卒。」`皇妣之從妹也。生二子：敏，國。與母隨更始在長安。建武二年，詣洛陽，光武封敏為甘里侯，`潁州潁上縣西北有甘城。`國為弋陽侯。`弋陽，縣，屬汝南郡，侯國也，故城在今光州定城縣西也。`敏通經有行，永平初，官至越騎校尉。

弘弟梁，以俠氣聞，`東觀記曰：「梁字季少。」`更始元年，起兵豫章，欲徇江東，自號「就漢大將軍」，暴病卒。`東觀記曰：「病筋攣卒。」`

順陽懷侯嘉字孝孫，光武族兄也。父憲，`續漢志曰：「憲字翁君。」`舂陵侯敞同產弟。嘉少孤，性仁厚，南頓君養視如子，後與伯升俱學長安，習尚書、春秋。

及義兵起，嘉隨更始征伐。漢軍之敗小長安也，嘉妻子遇害。更始即位，以為偏將軍。及攻破宛，封興德侯，遷大將軍。擊延岑於冠軍，降之。更始旣都長安，以嘉為漢中王、扶威大將軍，持節就國，都於南鄭，衆數十萬。建武二年，延岑復反，攻漢中，圍南鄭，嘉兵敗走。岑遂定漢中，進兵武都，為更始柱功侯李寶所破。岑走天水，公孫述遣將侯丹取南鄭。嘉収散卒，得數萬人，以寶為相，從武都南擊侯丹，不利，還軍河池、下辨。`河池，縣，屬武都郡，一名仇池，今鳳州縣也。下辨。縣名，今成州同谷縣也。`復與延岑連戰，岑引北入散關，`散關，故城在今陳倉縣南十里，有散谷水，因取名焉。`至陳倉，嘉追擊破之。更始鄧王廖湛將赤眉十八萬攻嘉，嘉與戰於谷口，`谷口，縣，故城今醴泉縣東北四十里。酈元水經注曰：「涇水東經九嵕山東中山西，謂之谷口。」`大破之。嘉手殺湛，遂到雲陽就穀。

李寶等聞鄧禹西征，擁兵自守，勸嘉且觀成敗。光武聞之，告禹曰：「孝孫素謹善，少且親愛，當是長安輕薄兒誤之耳。」禹即宣帝旨，嘉乃因來歙詣禹於雲陽。三年，到洛陽，從征伐，拜為千乘太守。六年，病，上書乞骸骨，徵詣京師。十三年，封為順陽侯。秋，復封嘉子廧為黃李侯。十五年，嘉卒。子參嗣，有罪，削為南鄉侯。永平中，參為城門校尉。參卒，子循嗣。循卒，子章嗣。

贊曰：齊武沈雄，義戈乘風。`以義舉兵，乘風雲之會也。`倉卒匪圖，亡我天工。城陽早恊，趙孝晚同。泗水三侯，或恩或功。

* * *

[上卷](013.md) / [後漢書目錄](a03.md) / [下卷](015.md) /			  

    