 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷二十八上 ‧ 列傳第十八上`   

* * *

`桓譚　馮衍``子豹`

桓譚字君山，沛國相人也。`相，縣名，故城在今徐州符離縣西北。`父成帝時為太樂令。譚以父任為郎，因好音律，`宮、商、角、徵、羽謂之五聲，聲成文謂之音。律謂六律，黃鐘、太族、姑洗、蕤賔、無射、夷則。`善鼓琴。博學多通，徧習五經，皆詁訓大義，不為章句。`說文曰：「詁，訓古言也。」章句謂離章辨句，委曲枝派也。`能文章，尤好古學，數從劉歆、楊雄辯析疑異。性嗜倡樂，`倡，俳優也。`簡易不修威儀，而憙非毀俗儒，由是多見排扺。`扺，擊也，音紙。`

哀平間，位不過郎。傅皇后父孔鄉侯晏深善於譚。`傅皇后，哀帝后。`是時高安侯董賢寵幸，女弟為昭儀，皇后日已疏，晏嘿嘿不得意。譚進說曰：「昔武帝欲立衞子夫，陰求陳皇后之過，`子夫，衞皇后也。本平陽主家謳者，得幸於武帝，生男據，遂立為皇后。陳皇后，武帝姑長公主嫖女也。擅寵十餘年，無子，聞子夫得幸，幾死者數焉，上怒，遂挾婦人媚道，事覺，廢居長門宮。嫖音匹妙反。見前書。`而陳后終廢，子夫竟立。今董賢至愛而女弟尤幸，殆將有子夫之變，可不憂哉！」晏驚動，曰：「然，為之柰何？」譚曰：「刑罰不能加無罪，邪枉不能勝正人。夫士以才智要君，女以媚道求主。皇后年少，希更艱難，或驅使醫巫，外求方技，此不可不備。又君侯以后父尊重而多通賔客，必借以重埶，貽致譏議。不如謝遣門徒，務執謙愨，此脩己正家避禍之道也。」晏曰「善」。遂罷遣常客，`「常」或作「賔」。`入白皇后，如譚所戒。後賢果風太醫令真欽，使求傅氏罪過，遂逮后弟侍中喜，詔獄無所得，乃解，故傅氏終全於哀帝之時。及董賢為大司馬，聞譚名，欲與之交。譚先奏書於賢，說以輔國保身之術，賢不能用，遂不與通。當王莽居攝篡弒之際，天下之士莫不競襃稱德美，作符命以求容媚，譚獨自守，默然無言。莽時為掌樂大夫，更始立，召拜太中大夫。

世祖即位，徵待詔，上書言事失旨，不用。後大司空宋弘薦譚，拜議郎給事中，因上疏陳時政所宜，曰：

　　臣聞國之廢興，在於政事；政事得失，由乎輔佐。輔佐賢明，則俊士充朝，而理合世務；輔佐不明，則論失時宜，而舉多過事。夫有國之君，俱欲興化建善，然而政道未理者，其所謂賢者異也。昔楚莊王問孫叔敖曰：「寡人未得所以為國是也。」`莊王名旅，穆王商臣之子也。孫叔敖，楚賢相也。言欲為國於是，未知何以得之。`叔敖曰：「國之有是，衆所惡也，恐王不能定也。」王曰：「不定獨在君，亦在臣乎？」對曰：「君驕士，曰士非我無從富貴；士驕君，曰君非士無從安存。人君或至失國而不悟，士或至飢寒而不進。君臣不合，則國是無從定矣。」莊王曰：「善。願相國與諸大夫共定國是也。」`事見新序。`蓋善政者，視俗而施敎，察失而立防，威德更興，文武迭用，然後政調於時，而躁人可定。`躁猶動也，謂躁撓不定之人也。`昔董仲舒言「理國譬若琴瑟，其不調者則解而更張。」`事見前書。`夫更張難行，而拂衆者亡，`拂，違也，音扶弗反。`是故賈誼以才逐，而朝錯以智死。`賈誼，洛陽人也。事文帝為博士，每詔令下，諸老先生未能言，誼盡為之對，人人各如其志所出。絳、灌之屬害之，文帝亦疏之，乃以誼為長沙太傅。朝錯，潁川人也。事文帝為太子家令，號曰「智囊」。景帝即位，為御史大夫，請削諸侯支郡。後七國反，以誅錯為名，遂腰斬錯。見前書。`世雖有殊能而終莫敢談者，懼於前事也。

　　且設法禁者，非能盡塞天下之姦，皆合衆人之所欲也，大抵取便國利事多者，則可矣。夫張官置吏，以理萬人，縣賞設罰，以別善惡，惡人誅傷，則善人蒙福矣。今人相殺傷，雖已伏法，而私結怨讎，子孫相報，後忿深前，至於滅戶殄業，而俗稱豪健，故雖有怯弱，猶勉而行之，此為聽人自理而無復法禁者也。今宜申明舊令，若已伏官誅而私相傷殺者，雖一身逃亡，皆徙家屬於邊，其相傷者，加常二等，不得雇山贖罪。`雇山，解見光武紀。`如此，則仇怨自解，盜賊息矣。

　　夫理國之道，舉本業而抑末利，是以先帝禁人二業，錮商賈不得宦為吏，`高祖時，令賈人不得衣絲乘車，市井子孫不得宦為吏。`此所以抑并兼長廉恥也。今富商大賈多放錢貨，中家子弟為之保役，`中家猶中等也。保役，可保信也。`趨走與臣僕等勤，收稅與封君比入，`收稅謂舉錢輸息利也。東觀記曰「中家子為之保役，受計上疏，趨走俯伏，譬若臣僕，坐而分利」也。`是以衆人慕効，不耕而食，至乃多通侈靡，以淫耳目。今可令諸商賈自相糾告，若非身力所得，皆以臧畀告者。`畀，與也。東觀記載譚言曰；「賈人多通侈靡之物，羅紈綺繡，雜綵玩好，以淫人耳目，而謁盡其財。是為下樹奢媒而置貧本也。求人之儉約富足，何可得乎？夫俗難卒變，而人不可暴化。宜抑其路，使之稍自衰焉。」畀音必二反。`如此，則專役一己，不敢以貨與人，事寡力弱，必歸功田畒。田畒修，則穀入多而地力盡矣。

　　又見法令決事，輕重不齊，或一事殊法，同罪異論，姦吏得因緣為市，所欲活則出生議，所欲陷則與死比，是為刑開二門也。今可令通義理明習法律者，校定科比，`科謂事條，比謂類例。`一其法度，班下郡國，蠲除故條。如此，天下知方，`方猶法也。`而獄無怨濫矣。

書奏，不省。

是時帝方信讖，多以決定嫌疑。又醻賞少薄，天下不時安定。譚復上疏曰：

　　臣前獻瞽言，未蒙詔報，不勝憤懣，冒死復陳。愚夫策謀，有益於政道者，以合人心而得事理也。凡人情忽於見事而貴於異聞，觀先王之所記述，咸以仁義正道為本，非有竒怪虛誕之事。蓋天道性命，聖人所難言也。自子貢以下，不得而聞，況後世淺儒，能通之乎！`論語子貢曰：「夫子之文章，可得而聞也。夫子之言性與天道，不可得而聞也。」鄭玄注云：「性謂人受血氣以生，有賢愚吉凶。天道，七政變動之占也。」`今諸巧慧小才伎數之人，增益圖書，矯稱讖記，`伎謂方伎，醫方之家也。數謂數術，明堂、羲和、史、卜之官也。圖書即讖緯符命之類也。`以欺惑貪邪，詿誤人主，焉可不抑遠之哉！`東觀記載譚書云「矯稱孔丘，為讖記以誤人主」也。`臣譚伏聞陛下窮折方士黃白之術，甚為明矣；`黃白謂以藥化成金銀也。方士，有方術之士也。`而乃欲聽納讖記，又何誤也！其事雖有時合，譬猶卜數隻偶之類。`言偶中也。`陛下宜垂明聽，發聖意，屏羣小之曲說，述五經之正義，略靁同之俗語，詳通人之雅謀。`靁之發聲，衆物同應。俗人無是非之心，出言同者謂之靁同。禮記曰：「無靁同。」`

　　又臣聞安平則尊道術之士，有難則貴介冑之臣。`介，甲也。冑，兜鍪也。`今聖朝興復祖統，為人臣主，而四方盜賊未盡歸伏者，此權謀未得也。臣譚伏觀陛下用兵，諸所降下，旣無重賞以相恩誘，或至虜掠奪其財物，是以兵長渠率，各生狐疑，黨輩連結，歲月不解。古人有言曰：「天下皆知取之為取，而莫知與之為取。」`言先饒與之，後乃可取之。老子曰：「將欲廢之，必固興之；將欲奪之，必固與之。」`陛下誠能輕爵重賞，與士共之，則何招而不至，何說而不釋，何向而不開，何征而不剋！如此，則能以狹為廣，以遟為速，亡者復存，失者復得矣。

帝省奏，愈不恱。

其後有詔會議靈臺所處，`陽衒之洛陽記曰「平昌門直南大道，東是明堂大道，西是靈臺」也。`帝謂譚曰：「吾欲讖決之，何如？」譚默然良乆，曰：「臣不讀讖。」帝問其故，譚復極言讖之非經。帝大怒曰：「桓譚非聖無法，將下斬之。」譚叩頭流血，良乆乃得解。出為六安郡丞；`六安郡故城在今壽州安豐縣南。`意忽忽不樂，道病卒，時年七十餘。

初，譚著書言當世行事二十九篇，號曰新論，上書獻之，世祖善焉。`新論一曰本造，二王霸，三求輔，四言體，五見徵，六譴非，七啟寤，八袪蔽，九正經，十識通，十一離事，十二道賦，十三辨惑，十四述策，十五閔友，十六琴道。本造、述策、閔友、琴道各一篇，餘並有上下。東觀記曰：「光武讀之，勑言卷大，令皆別為上下，凡二十九篇。」`琴道一篇未成，肅宗使班固續成之。`東觀記曰：「琴道未畢，但有發首一章。」`所著賦、誄、書、奏，凡二十六篇。

元和中，肅宗行東巡狩，至沛，使使者祠譚冢，鄉里以為榮。

馮衍字敬通，京兆杜陵人也。`東觀記曰：「其先上黨潞人，曾祖父奉世徙杜陵。」`祖野王，元帝時為大鴻臚。`野王字君卿，奉世之長子也。東觀記曰：「野王生座，襲父爵為關內侯，座生衍。」華嶠書曰：「衍祖父立，生滿，年十七喪父，早卒，滿生衍。」`衍幼有竒才，年九歲，能誦詩，至二十而博通羣書。王莽時，諸公多薦舉之者，衍辭不肯仕。

時天下兵起，莽遣更始將軍廉丹討伐山東。丹辟衍為掾，與俱至定陶。莽追詔丹曰：「倉廩盡矣，府庫空矣，可以怒矣，可以戰矣。將軍受國重任，不捐身於中野，無以報恩塞責。」丹惶恐，夜召衍，以書示之。衍因說丹曰：「衍聞順而成者，道之所大也；逆而功者，權之所貴也。`於正道雖違逆而事有成功者，謂之權，所謂反經合義者也。`是故期於有成，不問所由；論於大體，不守小節。昔逢丑父伏軾而使其君取飲，稱於諸侯；`左氏傳，齊晉戰于鞍，晉卿韓厥逐及齊侯。齊臣逢丑父乃與齊侯易位，使齊侯御車。韓厥將及齊侯，丑父令齊侯如華泉取飲，韓厥乃獻丑父於郤克。郤克將戮之，呼曰：「自今無有代其君任患者；有一於此，將為戮矣！」郤子曰：「人不難以死免其君，我戮之不祥，赦之以勸事君者。」`鄭祭仲立突而出忽，終得復位，美於春秋。蓋以死易生，以存易亡，君子之道也。`祭仲，鄭大夫，突及忽皆鄭莊公子也。莊公薨，太子忽當立。公子突，宋之出也，故宋人執鄭祭仲。公羊傳曰：「祭仲何以不名？賢也。何賢乎？以為知權。其知權柰何？宋人執之，謂曰：『為我出忽而立突』。祭仲不從其言，則君必死，國必亡；從其言，則君可以生易死，國可以存易亡。古人有權者，祭仲是也。權者反乎經，後有善者也。行權有道。殺人以自生，亡人以自存，君子不為也。」`詭於衆意，`詭，違也。`寧國存身，賢智之慮也。故易曰『窮則變，變則通，通則乆，是以自天祐之，吉，無不利』。`皆周易下繫之詞。`若夫知其不可而必行之，破軍殘衆，無補於主，身死之日，負義於時，`負猶失也。`智者不為，勇者不行。且衍聞之，得時無怠。`怠，懈也，言當急趨時。`張良以五世相韓，椎秦始皇博浪之中，`張良大父開地相韓昭侯、宣惠王、襄哀王，父平相釐王、悼惠王。五代相韓，謂良父及祖相韓之五王也。後秦滅韓，良家僮三百人，乃悉以家財求客刺秦王。得力士，為鐵椎重百二十斤，擊始皇於博浪沙中。博浪，地名，在鄭州陽武縣南。椎音直追反，謂擊之也。`勇冠乎賁、育，名高乎太山。`孟賁、夏育，並古之勇士也。前書音義曰：「孟賁生拔牛角。夏育，衞人，力舉千鈞。」`將軍之先，為漢信臣。`廉襃，襄武人，宣帝時為後將軍，即丹之先。`新室之興，英俊不附。今海內潰亂，人懷漢德，甚於詩人思召公也，愛其甘棠，而況子孫乎？人所歌舞，天必從之。`詩小雅曰：「雖無德與汝，式歌且舞。」言漢氏之德，人歌舞之也。尚書曰：「人之所欲，天必從之。」`方今為將軍計，莫若屯據大郡，鎮撫吏士，砥厲其節，百里之內，牛酒日賜，納雄桀之士，詢忠智之謀，要將來之心，待從橫之變，興社稷之利，除萬人之害，則福祿流於無窮，功烈著於不滅。何與軍覆於中原，`與猶如也。`身膏於草野，功敗名喪，恥及先祖哉？聖人轉禍而為福，智士因敗而為功，願明公深計而無與俗同。」丹不能從。進及睢陽，復說丹曰：「蓋聞明者見於無形，智者慮於未萌，況其昭晢者乎？`晢，明也。商鞅謂秦孝公曰：「愚者闇於成事，智者見於未萌。」`凡患生於所忽，禍發於細微，`司馬相如曰「禍故多臧於隱微，而發於人之所忽」也。`敗不可悔，時不可失。公孫鞅曰：『有高人之行，負非於世；有獨見之慮，見贅於人。』`語見史記商君傳。贅猶惡也。史記「贅」作「疑」。`故信庸庸之論，破金石之策，`庸，常也。金石以諭堅也。`襲當世之操，失高明之德。夫決者智之君也，疑者事之役也。`役猶賤也。`時不重至，公勿再計。」丹不聽，遂進及無鹽，與赤眉戰死。`無鹽，縣名，屬東平郡，故城在今鄆州須昌縣東。`衍乃亡命河東。`華嶠書曰：「丹死，衍西歸，吏以亡軍，下司命乘傳逐捕，故亡命。」`

更始二年，遣尚書僕射鮑永行大將軍事，`永字君長，司隷校尉宣之子。`安集北方。衍因以計說永曰：

 　　衍聞明君不惡切愨之言，以測幽冥之論；忠臣不顧爭引之患，以達萬機之變。`愨，實也。幽冥諭深遠也。爭引謂引事與君爭也。事非一塗，故曰萬機之變也。書曰：「一日二日萬機。」東觀記：「衍更始時為偏將軍，與鮑永相善。更始旣敗，固守不以時下。建武初，為揚化大將軍掾，辟鄧禹府，數奏記於禹，陳政言事。」自「明君」以下，皆是諫鄧禹之詞，非勸鮑永之說，不知何據，有此乖違。`是故君臣兩興，功名兼立，銘勒金石，令問不忘。今衍幸逢寬明之日，將值危言之時，`危猶高也。論語曰：「天下有道，危言危行。」`豈敢拱默避罪，而不竭其誠哉！

　　伏念天下離王莽之害乆矣。始自東郡之師，`離，遭也。莽居攝元年，翟義起兵於東郡，莽發八將軍以擊之。東郡，今滑州也。`繼以西海之役，`莽居攝元年，西羌龐恬、傅幡等怨莽奪其地為西海郡，攻西海太守程永，莽遣護羌校尉竇況擊之。`巴、蜀沒於南夷，`莽篡位，貶西南夷鉤町王為侯，王邯怨恨，攻益州，殺大尹程隆。莽發巴、蜀吏士擊之，出入三年，死者十七八。`緣邊破於北狄，`莽始建國三年，烏珠單于遣左賢王入雲中，大殺吏人，大輩萬餘，中輩數千，殺鴈門、朔方太守，略吏人畜產不可勝數，緣邊虛耗也。`遠征萬里，暴兵累年，`暴，露也。`禍挐未解，`挐謂相連引也。`兵連不息，刑法彌深，`莽以地皇元年以後為不須時令，自是春夏斬人於市。`賦斂愈重。衆彊之黨橫擊於外，百僚之臣貪殘於內，元元無聊，飢寒並臻，父子流亡，夫婦離散，廬落丘墟，田疇蕪穢，疾疫大興，災異蜂起。於是江湖之上，海岱之濵，風騰波涌，更相駘藉，`莽時江湖海澤糜沸，青、徐、荊、楚之地搔擾。前書音義曰：「跆，蹋也。」今此為「駘」，古字通。`四垂之人肝腦塗地，死亡之數不啻太半，殃咎之毒痛入骨髓，匹夫僮婦咸懷怨怒。`僮猶賤也。`皇帝以聖德靈威，龍興鳳舉，率宛、葉之衆，將散亂之兵，喢血昆陽，長驅武關，破百萬之陳，摧九虎之軍，`莽末，下江兵鄧曅、于匡攻武關，莽乃拜將軍九人，皆以虎為號，以捍匡等。匡等擊破六虎，敗走三虎，乃保京師倉，鄧曅等乃開武關迎更始。`靁震四海，席卷天下，`席卷言無餘也。`攘除禍亂，誅滅無道，一朞之閒，海內大定。繼高祖之休烈，修文武之絕業，社稷復存，炎精更輝，德冠往初，功無與二。`此上二句，司馬相如封禪書之詞。`天下自以去亡新，就聖漢，當蒙其福而賴其願。樹恩布德，易以周洽，其猶順驚風而飛鴻毛也。`言其易也。王襃聖主得賢臣頌曰「翼乎如鴻毛遇順風」也。`然而諸將虜掠，逆倫絕理，`倫亦理也。`殺人父子，妻人婦女，燔其室屋，略其財產，飢者毛食，寒者裸跣，`毛，草也。臣賢案：衍集「毛」字作「無」，今俗語猶然者，或古亦通乎？`冤結失望，無所歸命。今大將軍以明淑之德，秉大使之權，統三軍之政，存撫并州之人，惠愛之誠，加乎百姓，高世之聲，聞乎羣士，故其延頸企踵而望者，非特一人也。且大將軍之事，豈得珪璧其行，束修其心而已哉？`言當恢廓規摹，不可空自清絜，徒約束修身而已。`將定國家之大業，成天地之元功也。昔周宣中興之主，齊桓霸彊之君耳，猶有申伯、召虎、夷吾、吉甫`申伯，周宣王之元舅也；召虎，召穆公也；吉甫謂尹吉甫也；皆周宣王臣，並見毛詩。夷吾，管仲之字也。`攘其蝥賊，`蝥賊，食禾稼蟲名，諭姦盜侵漁也。蝥音牟。`安其疆宇。況乎萬里之漢，明帝復興，而大將軍為之梁棟，此誠不可以忽也。`左傳子產謂子皮曰：「子於鄭國，棟也。棟折榱崩，僑將壓焉。」`

　　且衍聞之，兵乆則力屈，人愁則變生。今邯鄲之賊未滅，真定之際復擾，`邯鄲謂王郎也。真定謂劉楊也。`而大將軍所部不過百里，守城不休，戰軍不息，兵革雲翔，百姓震駭，柰何自怠，不為深憂？夫并州之地，東帶名關，`井陘關也。要害之塞，故曰名關。東觀記作「石陘關」。`北逼彊胡，年穀獨孰，人庶多資，斯四戰之地，攻守之場也。如其不虞，何以待之？故曰「德不素積，人不為用。備不豫具，難以應卒」。`史記子貢說晉君曰：「慮不先定，不可以應卒。」卒音倉忽反。`今生人之命，縣於將軍，將軍所杖，必須良才，宜改易非任，更選賢能。夫十室之邑，必有忠信。`東觀記曰：「無謂無賢，路有聖人」。`審得其人，以承大將軍之明，雖則山澤之人，無不感德，思樂為用矣。然後簡精銳之卒，發屯守之士，三軍旣整，甲兵已具，相其土地之饒，觀其水泉之利，制屯田之術，習戰射之敎，則威風遠暢，人安其業矣。若鎮太原，撫上黨，收百姓之歡心，樹名賢之良佐，天下無變，則足以顯聲譽，一朝有事，則可以建大功。惟大將軍開日月之明，發深淵之慮，監六經之論，觀孫吳之策，`孫武，吳王闔廬將；吳起，魏文侯將；並著兵書也。`省羣議之是非，詳衆士之白黑，`白黑猶賢愚也。`以超周南之迹，垂甘棠之風，令夫功烈施於千載，富貴傳于無窮。伊、望之策，`伊尹、呂望。`何以加茲！

永旣素重衍，為且受使得自置偏裨，乃以衍為立漢將軍，`東觀記曰「時永得置偏裨將五人」也。`領狼孟長，屯太原，`狼孟，縣名，屬太原郡，故城在今并州陽曲縣東北。`與上黨太守田邑等繕甲養士，扞衞并土。

及世祖即位，遣宗正劉延攻天井關，與田邑連戰十餘合，延不得進。邑迎母弟妻子，為延所獲。`東觀記曰：「鄧禹使積弩將軍馮愔將兵擊邑，愔悉得邑母弟妻子。」`後邑聞更始敗，乃遣使詣洛陽獻璧馬，即拜為上黨太守。`東觀記曰，遣騎都尉弓里游、諫大夫何叔武，即拜邑為上黨太守。`因遣使者招永、衍，永、衍等疑不肯降，而忿邑背前約，`東觀記，衍與邑素誓刎頸，俱受重任。`衍乃遣邑書曰：

　　蓋聞晉文出奔而子犯宣其忠，`晉文公重耳避麗姬之難出奔，狐偃勸令返國，遂為霸主。子犯即狐偃字也。`趙武逢難而程嬰明其賢，`趙盾，晉卿，生趙朔，朔娶晉成公姊為夫人。晉景公三年，大夫屠岸賈誅趙氏，殺趙朔，滅其族。朔妻有遺腹，走公宮。趙朔客程嬰、公孫杵臼。杵臼謂程嬰曰：「胡不死？」程嬰曰：「朔之婦有遺腹，若幸而生男，吾奉之；即女也，吾徐死耳。」居無何，朔妻生男，屠岸賈聞之，乃索於宮中。夫人置兒於絝中，祝曰：「趙宗滅乎，若蹏。即不滅，若無聲。」及索兒，竟無聲。程嬰曰：「今一索不得，後必復索之。」杵臼乃取它嬰兒負之匿山中。諸將共攻殺杵臼并孤兒，然趙氏真孤乃在程嬰所，即趙武也。居十五年，晉景公乃立趙武為卿，而復其田邑。事見史記。`二子之義當矣。今三王背畔，`三王見更始傳。`赤眉危國，天下螘動，`螘動諭衆。`社稷顛隕，是忠臣立功之日，志士馳馬之秋也。伯玉擢選剖符，專宰大郡。`文帝初，與郡守始為銅虎符、竹使符，分持其一，以為瑞信。剖即分也。`夫上黨之地，有四塞之固，東帶三關，`三關謂上黨關、壺口關、石陘關也。陘音形。`西為國蔽，柰何舉之以資彊敵，開天下之匈，假仇讎之刃？豈不哀哉！`張儀說楚王曰：「秦下甲攻衞陽晉，大開天下胸。」李斯曰：「所謂借寇兵而齎盜糧也。」`

　　衍聞之，委質為臣，無有二心；`委質猶屈膝也。左傳曰：「策名委質，貳乃辟也。臣無二心，古之制也。」`挈瓶之智，守不假器。`解見左傳。`是以晏嬰臨盟，擬以曲戟，不易其辭；`晏子春秋曰：「齊大夫崔杼弒齊莊公，乃劫諸大夫盟。有敢不盟者，戟鉤其頸，劔承其心，曰：『不與崔氏而與公室者，盟神視之，言不疾，指不至血者死。』所殺者七人，而後及晏子。晏子奉血仰天曰：『崔氏無道而殺其君，若有能復崔氏而嬰不與，盟神視之。』遂仰而飲血。崔氏曰：『晏子與我，則齊國吾與共之；不與我，則戟在脰，劔在心，子圖之。』晏子曰：『劫吾以刃而失其意，非勇也。留吾以利而背其君，非義也。詩云：「愷悌君子，求福不回。」嬰可回而求福乎？劔刃鉤之，直兵推之，嬰不革矣。』崔子遂釋之。」`謝息守郕，脅以晉、魯，不喪其邑。`左傳，孟孫之家臣謝息。孟孫從魯昭公如楚，謝息為孟孫守郕邑。晉人來理杞田，季孫將以郕邑與之。謝息不可，曰：「夫子從君而守臣喪邑，雖吾子亦有猜焉。」季孫曰：「君之在楚，於晉罪也。又不聽晉，魯罪重矣。晉師必至，吾無以待之。」謝息曰：「古人有言，『挈瓶之智，守不假器。』」季孫曰：「吾與子桃。」辭以無山，與之萊、柞，乃遷於桃。杜預注曰：「挈瓶，汲器，諭小智也。魯國卞縣東南有桃虛。」萊、柞，二山名。`由是言之，內無鉤頸之禍，外無桃萊之利，`臣賢案：謝息得桃邑萊山，故言「無桃萊之利」也。但為「萊」字似「棗」，文又連「桃」，後學者以「桃棗」易明，「桃萊」難悟，不究始終，輒改「萊」為「棗」。衍集又作「菜」，或改作「乘」，展轉乖僻為謬矣。`而被畔人之聲，蒙降城之恥，竊為左右羞之。且邾庶其竊邑畔君，以要大利，曰賤而必書；莒牟夷以土地求食，而名不滅。是以大丈夫動則思禮，行則思義，未有背此而身名能全者也。`庶其，邾大夫，以邾邑漆、閭丘奔魯，故言竊邑畔君以要利也。牟夷，莒大夫，竊牟婁及防茲來奔；昭公三十一年，邾黑肱以濫來奔。左傳曰，以地畔，求食而已，不求其名。賤而必書，以名其人，終為不義，不可滅已。是故君子動則思禮，行則思義。或求名而不得，或欲蓋而名彰。此所謂三畔人名者也。`為伯玉深計，莫若與鮑尚書同情勠力，顯忠貞之節，立超世之功。如以尊親係累之故，能捐位投命，歸之尚書，大義旣全，敵人紓怨，`紓，緩。音舒。`上不損剖符之責，下足救老幼之命，申眉高談，無愧天下。若乃貪上黨之權，惜全邦之實，衍恐伯玉必懷周趙之憂，上黨復有前年之禍。`史記曰，趙孝成王時，韓上黨守馮亭使人至趙曰：「韓不守上黨，入之於秦，其吏人皆安為趙，不欲為秦。有城市邑十七，願再拜入之趙。」趙王大喜，召平陽君豹告曰：「馮亭入城市邑十七，受之何如？」豹曰：「聖人甚惡無故之利。夫秦蠶食韓氏，地中絕不令相通，韓氏所以不入於秦者，欲嫁其禍於趙，必勿受也。」趙王不聽，遂發兵取上黨，於是秦人圍趙，阬其卒四十萬。秦又圍邯鄲。又攻西周，拔之。故言懷周趙之憂。前年猶往時。`昔晏平仲納延陵之誨，終免欒高之難；`延陵，邑名，吳公子季札所封，故以號焉。左傳魯襄二十九年，季札聘齊，見晏平仲。曰：「子速納邑與政。無邑無政，乃免於難。」晏子因陳桓子以納邑與政，是以免於欒高之難。欒謂子雅，高謂子尾，皆齊大夫。左氏魯昭公八年，欒高作難，晏子無罪。`孫林父違穆子之戒，故陷終身之惡。`孫林父，衞大夫孫文子也。穆子，魯大夫叔孫豹也。左傳，衞侯使孫林父聘魯，且尋盟。公登亦登，叔孫穆子相儀，趨進曰：「諸侯之會，寡君未甞後衞君。今吾子不後寡君，未知所過。」孫子無詞，亦無悛容。穆子曰：「孫子必亡。為臣而君，過而不悛，亡之本也。」至襄十四年，孫林父逐出衞獻公。獻公復入國，林父遂以戚邑畔。是陷於終身之惡。`以為伯玉聞此至言，必若刺心，自非嬰城而堅守，則策馬而不顧也。`言不過為二塗而已。`聖人轉禍而為福，智士因敗以成勝，願自彊於時，無與俗同。

邑報書曰：

　　僕雖駑怯，亦欲為人者也，豈苟貪生而畏死哉！曲戟在頸，不易其心，誠僕志也。

　　閒者，老母諸弟見執於軍，而邑安然不顧者，豈非重其節乎？若使人居天地，壽如金石，要長生而避死地可也。今百齡之期，未有能至，老壯之閒，相去幾何。誠使故朝尚在，忠義可立，雖老親受戮，妻兒橫分，邑之願也。

　　閒者，上黨黠賊大衆圍城，義兵兩輩入據井陘。邑親潰敵圍，拒擊宗正，`即劉延。`自試智勇，非不能當。誠知故朝為兵所害，新帝司徒已定三輔，`謂鄧禹也。`隴西、北地從風響應。其事昭昭，日月經天，河海帶地，不足以比。`言明白也。`死生有命，富貴在天。`論語子夏之詞。`天下存亡，誠云命也。邑雖沒身，能如命何？

　　夫人道之本，有恩有義，義有所宜，恩有所施。君臣大義，母子至恩。今故主已亡，義其誰為；老母拘執，恩所當留。而厲以貪權，誘以策馬，抑其利心，必其不顧，何其愚乎！

　　邑年三十，歷位卿士，性少嗜慾，情厭事為。況今位尊身危，財多命殆，鄙人知之，何疑君子？

　　君長、敬通揭節垂組，`君長，鮑永字也。揭音其謁反，謂負也。`自相署立。蓋仲由使門人為臣，孔子譏其欺天。`孔子有疾，仲由欲使門人為臣，以大夫之禮葬孔子。孔子謂曰：「由之行詐也！吾誰欺，欺天乎？」事具論語。`君長據位兩州，加以一郡，`衍集，鮑永行將軍事，安集并州，擁兵屯太原，與太原李仲房同心并力。`而河東畔國，兵不入彘，`聞更始敗，故諸國畔也。不入彘，言不征之也。彘，縣名，屬河東郡，順帝改曰永安。`上黨見圍，不窺大谷，`即上所謂黠賊所圍城者也。大谷自太原趣上黨之道。不窺言不來救也。今并州大谷縣西有大谷是也。`宗正臨境，莫之能援。兵威屈辱，國權日損，三王背畔，赤眉害主，未見兼行倍道之赴，若墨翟累繭救宋，申包胥重胝存楚，衞女馳歸唁兄之志。`衞女，衞宣公庶子頑之女，為許穆公夫人，其兄即戴公。弔失國曰唁。衞懿公為狄所滅，戴公乃立廬于曹邑。許穆夫人閔衞亡，思歸唁之，不得，乃賦載馳之詩。事見左傳。`主亡一歲，莫知定所，虛冀妄言，苟肆鄙塞。未能事生，安能事死？未知為臣，焉知為主？豈厭為臣子，思為君父乎！欲搖太山而蕩北海，`言不可也。孟子曰「挾太山而超北海」也。`事敗身危，要思邑言。

衍不從。或訛言更始隨赤眉在北，`訛，偽也。`永、衍信之，故屯兵界休，`界休，縣，屬太原郡，今汾州縣。`方移書上黨，云皇帝在雍，以惑百姓。永遣弟升及子壻張舒誘降涅城，`東觀記曰：「升及舒等謀使營尉李匡先反涅城，開門內兵，殺其縣長馮晏，立故謁者祝回為涅長。」涅，縣名，屬上黨郡，故城在今潞州鄉縣西。涅音奴結反。`舒家在上黨，邑悉繫之。又書勸永降，永不荅，`東觀記載邑書曰：「愚聞丈夫不釋故而改圖，哲士不徼幸而出危。今君長故主敗不能死，新帝立不肯降，擁衆而據壁，欲襲六國之從。與邑同事一朝，內為刎頸之盟，興兵背畔，攻取涅城。破君長之國，壞父母之鄉，首難結怨，輕弄凶器。人心難知，何意君長當為此計。昔者韓信將兵，無敵天下，功不世出，略不再見，威執項羽，名出高帝，不知天時，就亨於漢。知伯分國，旣有三晉，欲大無已，身死地分，頭為飲器。君長銜命出征，擁帶徒士，上黨阨不能救，河東畔不能取，朝有顛沛之憂，國有分崩之禍，上無仇牧之節，下無不占之志。天之所壞，人不能支。君長將兵不與韓信同日而論，威行得衆不及智伯萬分之半，不見天時，不知厭足。欲明人臣之義，當先知故主之未然；欲貪天下之利，宜及新主之未為。今故主已敗，新主旣成，四海為羅網，天下為敵人，舉足遇害，動搖觸患，履深泉之薄冰不為嗁，涉千鈞之發機不知懼，何如其知也？絕鮑氏之姓，廢子都之業，誦堯之言，服桀之行，悲夫命也。張舒內行邪孽，不遵孝友，疏其父族，外附妻黨，已收三族，將行其法。能逃不自詣者舒也，能夷舒宗者予也。」永邑遂結怨焉。`自是與邑有隙。邑字伯玉，馮翊人也，後為漁陽太守。`東觀記曰：「邑，馮翊蓮芍人也。其先齊諸田，父豐，為王莽著威將軍。邑有大節，涉學蓺，能善屬文。為漁陽太守，未到官，道病，徵還為諫議大夫，病卒。」`永、衍審知更始已歿，乃共罷兵，幅巾降於河內。`不加冠幘，但以一幅巾飾首而已。`

帝怨衍等不時至，永以立功得贖罪，遂任用之，`立功謂說下懷。`而衍獨見黜。永謂衍曰：「昔高祖賞季布之罪，誅丁固之功。`季布，項羽將。數窘漢王。漢王即位，赦布以為郎中。丁固，季布母弟。為項羽將，亦窘高祖，高祖急，顧謂丁固曰：「兩賢豈相戹哉！」丁公引還。高祖即位，丁固謁見。高祖曰：「使項王失天下者丁公也。」遂斬之。`今遭明主，亦何憂哉！」衍曰：「記有之，人有挑其鄰人之妻者，挑其長者，長者詈之，挑其少者，少者報之，後其夫死而取其長者。或謂之曰：『夫非罵爾者邪？』曰：『在人欲其報我，在我欲其罵人也。』`此並陳軫對秦王之詞也。見戰國策。引之者，言己為故主守節，亦兾新帝重之也。挑音徒了反。`夫天命難知，人道易守，守道之臣，何患死亡？」頃之，帝以衍為曲陽令，`曲陽，縣名，屬常山郡，故城在今定州鼓城縣西也。`誅斬劇賊郭勝等，降五千餘人，論功當封，以讒毀，故賞不行。

建武六年日食，`續漢志曰：「建武六年九月丙寅晦，日有食之，史官不見，郡以聞。」`衍上書陳八事：其一曰顯文德，二曰襃武烈，三曰修舊功，四曰招俊傑，五曰明好惡，六曰簡法令，七曰差秩祿，八曰撫邊境。書奏，帝將召見。初，衍為狼孟長，以罪摧陷大姓令狐略，是時略為司空長史，讒之於尚書令王護、尚書周生豐曰：「衍所以求見者，欲毀君也。」`風俗通曰：「周生，姓也。」豫章舊志曰：「豐字偉防，太山南武陽人也。建武七年為豫章太守，清約儉惠。」`護等懼之，即共排閒，衍遂不得入。

後衞尉陰興、新陽侯陰就以外戚貴顯，深敬重衍，衍遂與之交結，由是為諸王所聘請，`興及就並光烈皇后母弟也。衍集與陰就書曰：「衍聞神龍驤首，幽雲景蒸，明聖修德，志士思名。是以意同情合，聲比相應也。伏見君侯忠孝之性，慈仁殷勤，論議周密，思慮深遠。顧以微賤，數蒙聖恩，被侯大惠。衍年老被病，恐一旦無祿，命先犬馬，懷抱不報，齎恨入冥，思剖肝膽，有以塞責。方今天下安定，四海咸服，蒙恩更生之臣，無所效其死力。側聞東平、山陽王壯當之國，擇除官屬，衍不自量，願侯白以衍備門衞。鄙語曰：『水不激不能破舟，矢不激不能飲羽。』不念舊惡，名賢所高。負責之臣，欲言不敢，惟侯哀憐，深留聖心，則闔棺之日，魂復何恨。」`尋為司隷從事。帝懲西京外戚賔客，故皆以法繩之，大者抵死徙，其餘至貶黜。衍由此得罪，甞自詣獄，有紹赦不問。`時衍又與就書曰：「奏曹掾馮衍叩頭死罪：衍材素愚駑，行義汙穢，外無鄉里之譽，內無汗馬之勞，猥蒙明府天覆之德，華寵重疊。閒者，掾史疑衍之罪，衆煦飄山，當為灰土。賴蒙明察，揆其素行，復保首領。倍知厚德篤於慈父，寖淫肌膚，滲漉骨髓，德重山岳，澤深河海。前送妻子還淄縣，遭雨逢暑，以七月還。至陽武，聞詔捕諸王賔客，惶怖詣闕，兾先事自歸。十一日到，十二日書報歸田里。即日束手詣洛陽詔獄，十五日夜詔書勿問。得出，遭雨，又疾，大困。兾高世之德，施以田子老馬之惠，贈以秦穆駿馬之恩，使長有依歸，以效忠心。」`西歸故郡，閉門自保，不敢復與親故通。

* * *

[上卷](027.md) / [後漢書目錄](a03.md) / [下卷](028b.md) /			  

    