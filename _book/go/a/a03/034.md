 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷三十四 ‧ 列傳第二十四`   

* * *

`梁統``子松竦　曾孫商　玄孫兾`

梁統字仲寧，安定烏氏人，晉大夫梁益耳，即其先也。`東觀記曰：「其先與秦同祖，出於伯益，別封於梁。」梁益耳見左傳。氏音支。`統高祖父子都，自河東遷居北地，子都子橋，`東觀記，橋子溥。溥子延，以明軍謀特除西域司馬。延生統。`以貲千萬徙茂陵，至哀、平之末，歸安定。

統性剛毅而好法律。初仕州郡。更始二年，召補中郎將，使安集涼州，拜酒泉太守。會更始敗，赤眉入長安，統與竇融及諸郡守起兵保境，謀共立帥。初以位次，咸共推統，統固辭曰：「昔陳嬰不受王者，以有老母也。`前書曰，陳嬰故東陽令史，少年殺其令，相聚數千人，迺請立嬰為王。嬰母謂曰：「吾自為汝家婦，聞先故未甞貴，今暴得大名，不祥，不如有所屬。」嬰乃不敢為王。`今統內有尊親，又德薄能寡，誠不足以當之。」遂共推融為河西大將軍，更以統為武威太守。為政嚴猛，威行鄰郡。

建武五年，統等各遣使隨竇融長史劉鈞詣闕奉貢，願得詣行在所，詔加統宣德將軍。八年夏，光武自征隗嚻，統與竇融等將兵會車駕。及嚻敗，封統為成義侯，同產兄巡、從弟騰並為關內侯，拜騰酒泉典農都尉，悉遣還河西。十二年，統與融等俱詣京師，以列侯奉朝請，更封高山侯，拜太中大夫，除四子為郎。

統在朝廷，數陳便宜。以為法令旣輕，下姦不勝，宜重刑罰，以遵舊典，乃上疏曰：

　　臣竊見元哀二帝輕殊死之刑以一百二十三事，手殺人者減死一等，`東觀記曰：「元帝初元五年，輕殊死刑三十四事，哀帝建平元年，輕殊死刑八十一事，其四十二事手殺人者減死一等。」`自是以後，著為常準，故人輕犯法，吏易殺人。

　　臣聞立君之道，仁義為主，仁者愛人，義者政理，愛人以除殘為務，政理以去亂為心。刑罰在衷，無取於輕，是以五帝有流、殛、放、殺之誅，`唐堯時流共工，放驩兜，殺三苗，殛鯀。堯為五帝之一，故舉言焉。`三王有大辟、刻肌之法。`大辟，罪之大者，謂死刑也。刻肌謂墨、劓、臏、刖。`故孔子稱「仁者必有勇」，`論語載孔子之言也。五帝、三王皆以仁義而化，而能用肉刑以正俗，是為勇也。`又曰「理財正辭，禁民為非曰義」。`易繫詞曰：「何以守位？曰仁。何以聚人？曰財。理財正辭，禁人為非曰義。」繫詞亦孔子作，故稱「又曰」。`高帝受命誅暴，平蕩天下，約令定律，誠得其宜。`高祖定天下，使蕭何次律令。`文帝寬惠柔克，遭世康平，`克，能也。言以和柔能理俗也。尚書曰「高明柔克」也。`唯除省肉刑、相坐之法，它皆率由，無革舊章。`秦法，一人有罪，并其家室。文帝除肉刑并相坐律令，餘則仍舊不改。`武帝值中國隆盛，財力有餘，征伐遠方，軍役數興，豪桀犯禁，姦吏弄法，故重首匿之科，著知從之律，`凡首匿者，為謀首，臧匿罪人。至宣帝時，除子匿父母，妻匿夫，孫匿大父母罪，餘至殊死上請。知縱謂見知故縱，武帝時立見知故縱之罪，使張湯等著律，並見前書也。`以破朋黨，以懲隱匿。宣帝聦明正直，緫御海內，臣下奉憲，無所失墜，因循先典，天下稱理。至哀、平繼體，而即位日淺，聽斷尚寡，丞相王嘉輕為穿鑿，虧除先帝舊約成律，`王嘉字公仲，平陵人。案嘉傳及刑法志並無其事，統與嘉時代相接，所引故不妄矣，但班固略而不載也。`數年之閒，百有餘事，或不便於理，或不厭民心。謹表其尤害於體者傅奏於左。`體，政體也。傅音附。`

　　伏惟陛下包元履德，權時撥亂，`撥，理也。公羊傳曰：「撥亂代反之正。」`功踰文武，德侔高皇，誠不宜因循季末衰微之軌。回神明察，考量得失，宣詔有司，詳擇其善，定不易之典，施無窮之法，天下幸甚。

事下三公、廷尉，議者以為隆刑峻法，非明王急務，施行日乆，豈一朝所釐。`釐猶改也。`統今所定，不宜開可。

統復上言曰：「有司以臣今所言，不可施行。尋臣之所奏，非曰嚴刑。竊謂高帝以後，至乎孝宣，其所施行，多合經傳，宜比方今事，驗之往古，聿遵前典，事無難改，不勝至願。願得召見，若對尚書近臣，口陳其要。」帝令尚書問狀，統對曰：

　　聞聖帝明王，制立刑罰，故雖堯舜之盛，猶誅四凶。經曰：「天討有罪，五刑五庸哉。」`尚書咎繇謨之詞也。庸，用也。言天以五刑討有罪，用五刑必當也。`又曰：「爰制百姓于刑之衷。」`尚書呂刑云：「士制百姓于刑之中。」孔安國注云：「咎繇作士，制百官于刑之中。」此作「爰」，爰，於也，義亦通。衷音丁仲反，下同也。`孔子曰：「刑罰不衷，則人無所厝手足。」`厝，置也。`衷之為言，不輕不重之謂也。春秋之誅，不避親戚，`左傳曰：「大義滅親。」又曰：「周公殺管叔，夫豈不愛，王室故也。」`所以防患救亂，全安衆庶，豈無仁愛之恩，貴絕殘賊之路也？

　　自高祖之興，至于孝宣，君明臣忠，謨謀深博，猶因循舊章，不輕改革，海內稱理，斷獄益少。至初元、建平，`初元，元帝年也。建平，哀帝年也。`所減刑罰百有餘條，而盜賊浸多，歲以萬數。閒者三輔從橫，`從音子用反，橫音戶孟反。`羣輩並起，至燔燒茂陵，火見未央。其後隴西、北地、西河之賊，越州度郡，萬里交結，攻取庫兵，劫略吏人，詔書討捕，連年不獲。`東觀記統對尚書狀曰「元壽二年，三輔盜賊羣輩並起，至燔燒茂陵都邑，煙火見未央宮，前代未甞所有。其後隴西新興，北地任橫、任崔，西河曹況，越州度郡，萬里交結，或從遠方，四面會合，遂攻取庫兵，劫略吏人，國家開封侯之科，以軍法追捕，僅能破散」也。`是時以天下無難，百姓安平，而狂狡之埶，猶至於此，皆刑罰不衷，愚人易犯之所致也。

　　由此觀之，則刑輕之作，反生大患；惠加姦軌，而害及良善也。故臣統願陛下采擇賢臣孔光、師丹等議。`孔光字子夏，師丹字公仲，並哀帝時丞相。光明習漢制及法令，丹初以論議深博，徵入為光祿大夫，皆有議，見前書。`

議上，遂寑不報。`上音時掌反。`

後出為九江太守，定封陵鄉侯。統在郡亦有治迹，吏人畏愛之。卒於官。子松嗣。

松字伯孫，少為郎，尚光武女舞陰長公主，再遷虎賁中郎將。松博通經書，明習故事，與諸儒脩明堂、辟廱、郊祀、封禪禮儀，常與論議，寵幸莫比。光武崩，受遺詔輔政。永平元年，遷太僕。

松數為私書請託郡縣，二年，發覺免官，遂懷怨望。四年冬，乃縣飛書誹謗，`飛書者，無根而至，若飛來也，即今匿名書也。`下獄死，國除。

子扈，後以恭懷皇后從兄，永元中，擢為黃門侍郎，歷位卿、校尉。溫恭謙讓，亦敦詩書。永初中，為長樂少府。松弟竦。

竦字叔敬，少習孟氏易，`孟喜字長卿，東海人，見前書。`弱冠能敎授。後坐兄松事，與弟恭俱徙九真。旣徂南土，歷江、湖，濟沅、湘，`湖謂洞庭湖，在今岳州。水經云沅出牂柯且蘭縣，注云入洞庭，會于江。湘水出零陵始安縣陽海山，至巴丘入于江。`感悼子胥、屈原以非辜沈身，乃作悼騷賦，繫玄石而沈之。`東觀記載其文曰：「彼仲尼之佐魯兮，先嚴斷而後弘衍。雖離讒以嗚邑兮，卒暴誅於兩觀。殷伊尹之協德兮，暨太甲而俱寧。豈齊量其幾微兮，徒信己以榮名。雖吞刀以奉命兮，抉目眥於門閭。吳荒萌其已殖兮，可信顏於王廬？圖往鏡來兮，關北在篇。君名旣泯沒兮，後辟亦然。屈平濯德兮，絜顯芬香。句踐罪種兮，越嗣不長。重耳忽推兮，六卿卒強。趙殞嗚犢兮，秦人入疆。樂毅奔趙兮，燕亦是喪。武安賜命兮，昭以不王。蒙宗不幸兮，長平顛荒。范父乞身兮，楚項不昌。何爾生不先後兮，推洪勳以遐邁。服荔裳如朱紱兮，騁鸞路於奔瀨。歷蒼梧之崇丘兮，宗虞氏之俊乂。臨衆瀆之神林兮，東勑職於蓬碣。祖聖道而垂典兮，襃忠孝以為珍。旣匡救而不得兮，必殞命而後仁。惟賈傅其違指兮，何楊生之欺真。彼皇麟之高舉兮，熙太清之悠悠。臨岷川以愴恨兮，指丹海以為期。」`

顯宗後詔聽還本郡。竦閉門自養，以經籍為娛，著書數篇，名曰七序。班固見而稱曰：「孔子著春秋而亂臣賊子懼，`左傳：「書齊豹曰盜，三叛人名，不懲不義。善人勸焉，淫人懼焉。」孟子云：「仲尼成春秋，亂臣賊子懼。」`梁竦作七序而竊位素餐者慙。」性好施，不事產業。長嫂舞陰公主贍給諸梁，親踈有序，特重敬竦，雖衣食器物，必有加異。竦悉分與親族，自無所服。`服猶用也。`

竦生長京師，不樂本土，自負其才，鬱鬱不得意。甞登高遠望，歎息言曰：「大丈夫居世，生當封侯，死當廟食。`禮記曰：「諸侯五廟，卿大夫三廟，士一廟。」`如其不然，閑居可以養志，詩書足以自娛，州郡之職，徒勞人耳。」後辟命交至，並無所就。有三男三女，肅宗納其二女，皆為貴人。小貴人生和帝，竇皇后養以為子，而竦家私相慶。後諸竇聞之，恐梁氏得志，終為己害，建初八年，遂譖殺二貴人，而陷竦等以惡逆。詔使漢陽太守鄭據傳考竦罪，死獄中，家屬復徙九真。辭語連及舞陰公主，坐徙新城，`新城，今洛州伊闕縣也。`使者護守。宮省事密，莫有知和帝梁氏生者。

永元九年，竇太后崩，松子扈遣從兄䄠奏記三府，`䄠，古「禪」字也。`以為漢家舊典，崇貴母氏，而梁貴人親育聖躬，不蒙尊號，求得申議。`求申理而議之也。`太尉張酺引䄠訊問事理，會後召見，因白䄠奏記之狀。帝感慟良乆，曰：「於君意若何？」酺對曰：「春秋之義，母以子貴。`解見光武紀。`漢興以來，母氏莫不隆顯，臣愚以為宜上尊號，追慰聖靈，存錄諸舅，以明親親。」帝悲泣曰：「非君孰為朕思之！」會貴人姊南陽樊調妻嫕上書自訟曰：`嫕音於計反。`「妾同產女弟貴人，前充後宮，蒙先帝厚恩，得見寵幸。皇天授命，誕生聖明。而為竇憲兄弟所見譖訴，使妾父竦冤死牢獄，骸骨不掩。老母孤弟，遠徙萬里。獨妾遺脫，逸伏草野，常恐沒命，無由自達。今遭值陛下神聖之運，親統萬機，羣物得所。憲兄弟姦惡，旣伏辜誅，海內曠然，各獲其宜。妾得蘇息，拭目更視，乃敢昧死自陳所天。`臣以君為天，故云「所天」。`妾聞太宗即位，薄氏蒙榮；`文帝即位，尊薄太后為皇太后，封弟昭為軹侯。太后母前死櫟陽，迺追尊太后父為靈文侯，會稽郡置園邑三百家，櫟陽亦置靈文夫人園，令如靈文侯園儀也。`宣帝繼統，史族復興。`史良娣，宣帝祖母也。宣帝初生，母王夫人死，無所歸，史良娣母貞君養視焉。宣帝即位，以舊恩封史恭三子，高為樂陵侯，曾為將陵侯，玄為平臺侯。`妾門雖有薄、史之親，獨無外戚餘恩，誠自悼傷。妾父旣冤，不可復生，母氏年殊七十，`殊猶過也。`及弟棠等，遠在絕域，不知死生。願乞收竦朽骨，使母弟得歸本郡，則施過天地，存歿幸賴。」帝覽章感悟，乃下中常侍、掖庭令驗問之，嫕辭證明審，遂得引見，具陳其狀。乃留嫕止宮中，連月乃出，賞賜衣被錢帛弟宅奴婢，旬月之閒，累資千萬。嫕素有行操，帝益愛之，加號梁夫人；擢樊調為羽林左監。調，光祿大夫宏兄曾孫也。`宏，光武舅也。`

於是追尊恭懷皇后。其冬，制詔三公、大鴻臚曰：「夫孝莫大於尊尊親親，其義一也。`禮記曰：「上正祖禰，尊尊也。下正子孫，親親也。」`詩云：『父兮生我，母兮鞠我，撫我畜我，長我育我，顧我復我，出入腹我。欲報之德，昊天罔極。』`詩小雅也。毛萇注云：「鞠，養也。腹，厚也。」鄭玄注云：「畜，起也。育，覆育也。顧，旋視也。復，反覆也。腹，懷抱也。極，巳也。欲報父母之德，昊天乎，我心無已也。」`朕不敢興事，覽于前世。太宗、中宗，寔有舊典，`太宗，文帝也。中宗，宣帝也。`追命外祖，以篤親親。其追封謚皇太后父竦為襃親愍侯，比靈文、順成侯。`昭帝母趙婕妤，帝即位，追封婕妤父為順成侯，宣帝追封母王夫人父迺始為恩成侯，各置園廟也。`魂而有靈，嘉斯寵榮，好爵顯服，以慰母心。」遣中謁者與嫕及扈，備禮西迎竦喪，`竦死漢陽獄，故西迎也。`詣京師改殯，賜東園畫棺、玉匣、衣衾，`東園，署名，主知棺槨。漢儀注，王侯葬，腰已下玉為札，長尺，廣二寸半；為匣，下至足，綴以黃金鏤為之。「匣」字或作「柙」也。`建塋於恭懷皇后陵傍。帝親臨送葬，百官畢會。

徵還竦妻子，封子棠為樂平侯，棠弟雍乘氏侯，雍弟翟單父侯，邑各五千戶，位皆特進，賞賜第宅奴婢車馬兵弩什物以巨萬計，寵遇光於當世。諸梁內外以親踈並補郎、謁者。

棠官至大鴻臚，雍少府。棠卒，子安國嗣，延光中為侍中，有罪免官，諸梁為郎吏者皆坐免。

商字伯夏，雍之子也。少以外戚拜郎中，遷黃門侍郎。永建元年，襲父封乘氏侯。三年，順帝選商女及妹入掖庭，遷侍中、屯騎校尉。陽嘉元年，女立為皇后，妹為貴人，加商位特進，更增國土，賜安車駟馬，其歲拜執金吾。二年，封子兾為襄邑侯，商讓不受。三年，以商為大將軍，固稱疾不起。四年，使太常桓焉奉策就第即拜，商乃詣闕受命。明年，夫人陰氏薨，追號開封君，`開封，縣，故城在今汴州浚儀縣南。`贈印綬。

商自以戚屬居大位，每存謙柔，虛己進賢，辟漢陽巨覽、上黨陳龜為掾屬，李固、周舉為從事中郎，於是京師翕然，稱為良輔，帝委重焉。`東觀漢記：「商少持韓詩，兼讀衆書傳記，天資聦敏，昭達萬情。舉措動作，直推雅性，務在誠實，不為華飾。孝友著於閭閾，明信結於友朋。其在朝廷，儼恪矜嚴，威而不猛。退食私館，接賔待客，寬和肅敬。憂人之憂，樂人之樂，皆若在己。輕財貨，不為蓄積，故衣裘裁足卒歲，奴婢車馬供用而已。朝廷由是敬憚委任焉。」`每有飢饉，輒載租穀於城門，賑與貧餧，不宣己惠。檢御門族，未曾以權盛干法。而性慎弱無威斷，頗溺於內豎。以小黃門曹節等用事於中，遂遣子兾、不疑與為交友，然宦者忌商寵任，反欲陷之。永和四年，中常侍張逵、蘧政，內者令石光，`內者，署名，令一人，秩六百石，屬少府，見漢官儀也。`尚方令傅福，冗從僕射杜永連謀，共譖商及中常侍曹騰、孟賁，云欲徵諸王子，圖議廢立，請收商等案罪。帝曰：「大將軍父子我所親，騰、賁我所愛，必無是，但汝曹共妒之耳。」逵等知言不用，懼迫，遂出矯詔收縛騰、賁於省中。帝聞震怒，勑宦者李歙急呼騰、賁釋之，收逵等，悉伏誅。辭所連染及在位大臣，商懼多侵枉，乃上疏曰：「春秋之義，功在元帥，罪止首惡，`春秋經書「虞師、晉師滅下陽」。公羊傳曰：「虞，微國也，曷為序于大國之上？使虞首惡也。曷為序虞首惡？虞受賂，假滅國者道，以取亡焉。」`故賞不僭溢，刑不淫濫，五帝、三王所以同致康乂也。`左傳曰：「善為國者，賞不僭而刑不濫。賞僭則懼及淫人，刑濫則懼及善人。若不幸而過，寧僭無濫。」`竊聞考中常侍張逵等，辭語多所牽及。大獄一起，無辜者衆，死囚乆繫，纖微成大，`言乆繫，則細微之事引牽而成大也。`非所以順迎和氣，平政成化也。`禮記月令「孟春之月，天子親帥三公、九卿、諸侯、大夫，以迎春於東郊，命相布德和令，行慶施惠，下及兆人」也。`宜早訖竟，以止逮捕之煩。」`逮，及也，辭所連及即追捕之也。`帝乃納之，罪止坐者。

六年秋，商病篤，勑子兾等曰：「吾以不德，享受多福。生無以輔益朝廷，死必耗費帑臧，衣衾飯唅玉匣珠貝之屬，`唅，口實也。白虎通曰「大夫飯以玉，唅以貝；士飯以珠，唅以貝」也。`何益朽骨。百僚勞擾，紛華道路，秖增塵垢，雖云禮制，亦有權時。`權時謂不依禮也。`方今邊境不寧，盜賊未息，豈宜重為國損！氣絕之後，載至冢舍，即時殯斂。斂以時服，皆以故衣，無更裁制。殯已開冢，冢開即葬。祭食如存，無用三牲。孝子善述父志，不宜違我言也。」`禮記曰：「孝子善述父之志，善成人之事。」`及薨，帝親臨喪，諸子欲從其誨，朝廷不聽，賜以東園朱壽之器、銀鏤、黃腸、玉匣、什物二十八種，`壽器，棺也，以朱飾之，以銀鏤之。前書音義曰「以柏木黃心為槨，日黃腸」也。`錢二百萬，布三千匹。皇后錢五百萬，布萬匹。及葬，贈輕車介士，`輕車，兵車也。介士，甲士也。`賜謚忠侯。中宮親送，帝幸宣陽亭，`每城門皆有亭，即宣陽門之亭也。`瞻望車騎。`東觀記云：「初，帝作誄曰『孰云忠侯，不聞其音。背去國家，都茲玄陰。幽居冥冥，靡所且窮』也。」`

子兾嗣。兾字伯卓。為人鳶肩豺目，`鳶，鴟也，鴟肩上竦也。豺目，目竪也。`洞精矘眄，`洞，通也。矘音它蕩反。說文：「目精直視。」`口吟舌言，`謂語吃不能明了。`裁能書計。少為貴戚，逸游自恣。性嗜酒，能挽滿、彈棊、`挽滿猶引強也。蓺經曰：「彈棊，兩人對局，白黑棋各六枚，先列棋相當，更先彈也。其局以石為之。」`格五、`前書吾丘壽王善格五。音義云：「簺也，音蘇代反。」說文曰：「簺，行棋相塞謂之簺。」鮑宏簺經曰：「簺有四采，塞、白、乘、五是也。至五即格，不得行，故謂之格五。」`六博、`楚詞曰：「琨蔽象棋有六博。」王逸注云：「投六著，行六棋，故云六博。」鮑宏博經曰：「用十二棋，六棋白，六棋黑。所擲頭謂之瓊。瓊有五采，刻為一畫者謂之塞，刻為兩畫者謂之白，刻為三畫者謂之黑，一邊不刻者五塞之閒，謂之五塞。」`蹴鞠、`劉向別錄曰：「蹴鞠者，傳言黃帝所作，或曰起戰國之時。蹋鞠，兵埶也，所以講武知有材也。」`意錢之戲，`何承天纂文曰：「詭億一曰射意，一曰射數，即攤錢也。」`又好臂鷹走狗，騁馬鬬雞。初為黃門侍郎，轉侍中，虎賁中郎將，越騎、步兵校尉，執金吾。

永和元年，拜河南尹。兾居職暴恣，多非法，父商所親客洛陽令呂放，頗與商言及兾之短，商以讓兾，兾即遣人於道刺殺放。而恐商知之，乃推疑於放之怨仇，請以放弟禹為洛陽令，`安慰放家，欲以滅口。`使捕之，盡滅其宗親、賔客百餘人。

商薨未及葬，順帝乃拜兾為大將軍，弟侍中不疑為河南尹。

及帝崩，沖帝始在繈褓，太后臨朝，詔兾與太傅趙峻、太尉李固參錄尚書事。兾雖辭不肯當，而侈暴滋甚。

沖帝又崩，兾立質帝。帝少而聦慧，知兾驕橫，甞朝羣臣，目兾曰：「此跋扈將軍也。」`跋扈猶強梁也。`兾聞，深惡之，遂令左右進鴆加煮餅，帝即日崩。

復立桓帝，而枉害李固及前太尉杜喬，海內嗟懼，語在李固傳。建和元年，益封兾萬三千戶，增大將軍府舉高第茂才，官屬倍於三公。`漢官儀，三公府有長史一人，司徒府掾屬三十一人，令史及御屬三十六人也。`又封不疑為潁陽侯，不疑弟蒙西平侯，兾子胤襄邑侯，各萬戶。和平元年，重增封兾萬戶，并前所襲合三萬戶。

弘農人宰宣素性佞邪，欲取媚於兾，乃上言大將軍有周公之功，今旣封諸子，則其妻宜為邑君。詔遂封兾妻孫壽為襄城君，兼食陽翟租，歲入五千萬，加賜赤紱，比長公主。`長公主儀服同藩王，解見皇后紀。`壽色美而善為妖態，作愁眉，嗁䊋，墯馬髻，折腰步，齲齒笑，`風俗通曰：「愁眉者，細而曲折。嗁䊋者，薄拭目下若啼處。墯馬髻者，側在一邊。折腰步者，足不任體。齲齒笑者，若齒痛不忻忻。始自兾家所為，京師翕然皆放效之。」齲音丘禹反。`以為媚惑。兾亦改易輿服之制，作平上軿車，`鄭玄注周禮云：「軿猶屏也，所用自蔽隱也。」蒼頡篇云：「衣車也，形制上平。」異於常也。`埤幘，狹冠，`埤，下也，音頻爾反，一音皮彼反。`折上巾，`蓋折其巾之上角也。`擁身扇，`大扇也。`狐尾單衣。`後裾曳地，若狐尾也。`壽性鉗忌，`鉗，銸也。言性忌害，如鉗之銸物也。銸音女輒反。`能制御兾，兾甚寵憚之。

初，父商獻美人友通期於順帝，`友，姓也。東觀記「友」作「支」。`通期有微過，帝以歸商，商不敢留而出嫁之，兾即遣客盜還通期。會商薨，兾行服，於城西私與之居。壽伺兾出，多從倉頭，篡取通期歸，截髮刮靣，笞掠之，欲上書告其事。兾大恐，頓首請於壽母，壽亦不得已而止。兾猶復與私通，生子伯玉，匿不敢出。壽尋知之，使子胤誅滅友氏。兾慮壽害伯玉，常置複壁中。兾愛監奴秦宮，官至太倉令，得出入壽所。壽見宮，輒屏御者，託以言事，因與私焉。宮內外兼寵，威權大震，刺史、二千石皆謁辭之。

兾用壽言，多斥奪諸梁在位者，外以謙讓，而實崇孫氏宗親。冒名而為侍中、卿、校尉、郡守、長吏者十餘人，皆貪叨凶淫，各遣私客籍屬縣富人，`籍謂疏錄之也。`被以它罪，閉獄掠拷，使出錢自贖，貲物少者至於死徙。扶風人士孫奮居富而性吝，兾因以馬乘遺之，`摯虞三輔決錄注曰「士孫奮字景卿，少為郡五官掾起家，得錢貲至一億七千萬，富聞京師」也。`從貸錢五千萬，奮以三千萬與之，兾大怒，乃告郡縣，認奮母為其守臧婢，云盜白珠十斛、紫金千斤以叛，遂收考奮兄弟，死於獄中，悉沒貲財億七千餘萬。

其四方調發，歲時貢獻，皆先輸上第於兾，`上第，第一也。`乘輿乃其次焉。吏人齎貨求官請罪者，道路相望。兾又遣客出塞，交通外國，廣求異物。因行道路，發取妓女御者，而使人復乘埶橫暴，妻略婦女，敺擊吏卒，所在怨毒。

兾乃大起第舍，而壽亦對街為宅，殫極土木，互相誇競。堂寢皆有陰陽奧室，`奧，深室也。`連房洞戶。`洞，通也，謂相當也。`柱壁雕鏤，加以銅漆；窻牖皆有綺踈青瑣，`牖，小窗也。綺疏謂鏤為綺文。青瑣謂刻為瑣文，而以青飾之也。`圖以雲氣仙靈。臺閣周通，更相臨望；飛梁石蹬，陵跨水道。`架虛為橋若飛也。`金玉珠璣，異方珍怪，充積臧室。遠致汗血名馬。又廣開園囿，採土築山，十里九坂，以像二崤，`二崤，山，在今洛州永寧縣西北。`深林絕澗，有若自然，竒禽馴獸，飛走其閒。兾壽共乘輦車，張羽蓋，飾以金銀，游觀第內，多從倡妓，鳴鍾吹管，酣謳竟路。或連繼日夜，以騁娛恣。客到門不得通，皆請謝門者，門者累千金。又多拓林苑，禁同王家，西至弘農，東界滎陽，南極魯陽，北達河、淇，包含山藪，遠帶丘荒，周旋封域，殆將千里。又起菟苑於河南城西，經亘數十里，發屬縣卒徒繕修樓觀，數年乃成。移檄所在，調發生菟，刻其毛以為識，人有犯者，罪至刑死。甞有西域賈胡，不知禁忌，誤殺一兔，轉相告言，坐死者十餘人。兾二弟甞私遣人出獵上黨，兾聞而捕其賔客，一時殺三十餘人，無生還者。兾又起別第於城西，以納姦亡。或取良人，悉為奴婢，至數千人，名曰「自賣人」。

元嘉元年，帝以兾有援立之功，欲崇殊典，乃大會公卿，共議其禮。於是有司奏兾入朝不趨，劔履上殿，謁讚不名，禮儀比蕭何；`事見王莽傳也。`悉以定陶、成陽餘戶增封為四縣，比鄧禹；`兾初封襄邑，襲封乘氏，更以定陶、成陽足四縣。`賞賜金錢、奴婢、綵帛、車馬、衣服、甲第，比霍光：以殊元勳。每朝會，與三公絕席。`絕席。別也。`十日一入，平尚書事。`謂平議也。`宣布天下，為萬世法。兾猶以所奏禮薄，意不恱。專擅威柄，凶恣日積，機事大小，莫不諮決之。宮衞近侍，並所親樹，`樹，置也。`禁省起居，纖微必知。百官遷召，皆先到兾門牋檄謝恩，然後敢詣尚書。下邳人吳樹為宛令，之官辭兾，兾賔客布在縣界，以情託樹。樹對曰：「小人姦蠹，比屋可誅。明將軍以椒房之重，處上將之位，宜崇賢善，以補朝闕。宛為大都，士之淵藪，自侍坐以來，未聞稱一長者，而多託非人，誠非敢聞！」兾嘿然不恱。樹到縣，遂誅殺兾客為人害者數十人，由是深怨之。樹後為荊州刺史，臨去辭兾，兾為設酒，因鴆之，樹出，死車上。又遼東太守侯猛，初拜不謁，兾託以它事，乃腰斬之。

時郎中汝南袁著，年十九，見兾凶縱，不勝其憤，乃詣闕上書曰：「臣聞仲尼歎鳳鳥不至，河不出圖，自傷卑賤，不能致也。今陛下居得致之位，又有能致之資，`此董仲舒對策之詞，著引而略之也。`而和氣未應，賢愚失序者，埶分權臣，上下壅隔之故也。夫四時之運，功成則退，`易繫辭曰：「寒往則暑來，暑往則寒來，寒暑相推，而歲成焉。」老子曰：「功成名遂身退，天之道也。」`高爵厚寵，鮮不致災。今大將軍位極功成，可為至戒，宜遵懸車之禮，高枕頤神。`薛廣德為御史大夫，乞骸骨，賜安車四馬，懸其安車傳子孫。欲令兾遵致仕之禮也。`傳曰：『木實繁者，披枝害心。』若不抑損權盛，將無以全其身矣。左右聞臣言，將側目切齒，臣特以童蒙見拔，故敢忘忌諱。昔舜、禹相戒無若丹朱，`尚書禹謂帝舜曰：「亡若丹朱傲，惟慢遊是好。」`周公戒成王無如殷王紂，`尚書周公戒成王曰：「無若殷王受之迷亂，酗于酒德哉！」`願除誹謗之罪，以開天下之口。」書得奏御，兾聞而密遣掩捕著。著乃變易姓名，後託病偽死，結蒲為人，市棺殯送。兾廉問知其詐，`廉，察也。`陰求得，笞殺之，隱蔽其事。學生桂陽劉常，當世名儒，素善於著，兾召補令史以辱之。時太原郝絜、胡武，皆危言高論，`危亦高，謂峻也。`與著友善。先是絜等連名奏記三府，薦海內高士而不詣兾，兾追怒之，又疑為著黨，勑中都官移檄捕前奏記者並殺之，遂誅武家，死者六十餘人。絜初逃亡，知不得免，因輿櫬奏書兾門。書入，仰藥而死，家乃得全。及兾誅，有詔以禮祀著等。兾諸忍忌，皆此類也。

不疑好經書，善待士，兾陰疾之，因中常侍白帝，轉為光祿勳。又諷衆人共薦其子胤為河南尹。胤一名胡狗，時年十六，容貌甚陋，不勝冠帶，道路見者，莫不蚩笑焉。不疑自恥兄弟有隙，遂讓位歸第，與弟蒙閉門自守。兾不欲令與賔客交通，陰使人變服至門，記往來者，南郡太守馬融、江夏太守田明，初除，過謁不疑，兾諷州郡以它事陷之，皆髡笞徙朔方。融自刺不殊，明遂死於路。

永興二年，封不疑子馬為潁陰侯，胤子桃為城父侯。兾一門前後七封侯，三皇后，六貴人，二大將軍，夫人、女食邑稱君者七人，尚公主者三人，其餘卿、將、尹、校五十七人。在位二十餘年，窮極滿盛，威行內外，百僚側目，莫敢違命，天子恭己而不得有所親豫。

帝旣不平之。延熹元年，太史令陳授因小黃門徐璜陳災異日食之變咎在大將軍，兾聞之，諷洛陽令收考授，死於獄。帝由此發怒。

初，掖庭人鄧香妻宣生女猛，`香蓋掖庭署人之名也。`香卒，宣更適梁紀。梁紀者，兾妻壽之舅也。壽引進猛入掖庭，見幸，為貴人，兾因欲認猛為其女以自固，乃易猛姓為梁。時猛姊壻邴尊為議郎，兾恐尊沮敗宣意，`沮，壞也。恐尊壞敗宣意，不從其改梁姓也。`乃結刺客於偃城刺殺尊，而又欲殺宣。宣家在延熹里，與中常侍袁赦相比。`相鄰比也。`兾使刺客登赦屋，欲入宣家。赦覺之，鳴鼓會衆以告宣。宣馳入以白帝，帝大怒，遂與中常侍單超、具瑗、唐衡、左悺、徐璜等五人成謀誅兾。語在宦者傳。

兾心疑超等，乃使中黃門張惲入省宿，以防其變。具瑗勑吏收惲，以輒從外入，欲圖不軌。帝因是御前殿，召諸尚書入，發其事，使尚書令尹勳持節勒丞郎以下皆操兵守省閣，斂諸符節送省中。使黃門令具瑗將左右廄騶、`騶，騎士也。`虎賁、羽林、都候劔戟士，`續漢志曰「左右都候各一人，秩六百石，主劔戟士，徼循宮中及天子有所收考」也。`合千餘人，與司隷校尉張彪共圍兾第。使光祿勳袁盱`音吁。`持節收兾大將軍印綬，徙封比景都鄉侯。兾及妻壽即日皆自殺。悉收子河南尹胤、叔父屯騎校尉讓，及親從衞尉淑、越騎校尉忠、長水校尉戟等，諸梁及孫氏中外宗親送詔獄，無長少皆棄市。不疑、蒙先卒。其它所連及公卿列校刺史二千石死者數十人，故吏賔客免黜者三百餘人，朝廷為空，唯尹勳、袁盱及廷尉邯鄲義在焉。是時事卒從中發，`卒音七訥反。`使者交馳，公卿失其度，官府市里鼎沸，數日乃定，百姓莫不稱慶。

收兾財貨，縣官斥賣，合三十餘萬萬，以充王府，用減天下稅租之半。散其苑囿，以業窮民。錄誅兾功者，封尚書令尹勳以下數十人。

論曰：順帝之世，梁商稱為賢輔，豈以其地居亢滿，而能以愿謹自終者乎？`亢，上極之名也。愿，愨也。`夫宰相運動樞極，感會天人，`樞謂斗樞也，極，北極也。`中於道則易以興政，乖於務則難乎御物。商恊回天之埶，屬彫弱之期，而匡朝卹患，未聞上術，憔悴之音，載謠人口。雖輿粟盈門，何救阻飢之戹；`阻，難也。書曰「黎人阻飢」也。`永言終制，未解尸官之尤。`尸官猶尸祿。終制謂薄葬也。`況乃傾側孽臣，`商遣兾、不疑與曹節等為交友也。`傳寵凶嗣，以至破家傷國，而豈徒然哉！

贊曰：河西佐漢，統亦定筭。`謂統初與竇融定計歸光武。`襃親幽憤，升高累歎。商恨善柔，`善柔，失刑斷之道也。 `兾遂貪亂。

* * *

[上卷](033.md) / [後漢書目錄](a03.md) / [下卷](035.md) /			  

    