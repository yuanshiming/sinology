 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷四十九 ‧ 列傳第三十九`   

* * *

王充　王符　仲長統

王充字仲任，會稽上虞人也，其先自魏郡元城徙焉。充少孤，鄉里稱孝。後到京師，受業太學，`袁山松書：「充幼聦朗。詣太學，觀天子臨辟雍，作六儒論。」`師事扶風班彪。好愽覽而不守章句。家貧無書，常游洛陽市肆，閱所賣書，一見輒能誦憶，遂愽通衆流百家之言。後歸鄉里，屏居敎授。仕郡為功曹，以數諫爭不合去。

充好論說，始若詭異，終有理實。以為俗儒守文，多失其真，乃閉門潛思，絕慶弔之禮，戶牖牆壁各置刀筆。箸論衡八十五篇，二十餘萬言，`袁山松書曰：「充所作論衡，中土未有傳者，蔡邕入吳始得之，恒秘玩以為談助。其後王朗為會稽太守，又得其書，及還許下，時人稱其才進。或曰，不見異人，當得異書。問之，果以論衡之益，由是遂見傳焉。」抱朴子曰：「時人嫌蔡邕得異書，或搜求其帳中隱處，果得論衡，抱數卷持去。邕丁寧之曰：『唯我與爾共之，勿廣也。』」`釋物類同異，正時俗嫌疑。

刺史董勤辟為從事，轉治中，自免還家。友人同郡謝夷吾上書薦充才學，`謝承書曰：「夷吾薦充曰：『充之天才，非學所加，雖前世孟軻、孫卿，近漢楊雄、劉向、司馬遷，不能過也。』」`肅宗特詔公車徵，病不行。年漸七十，志力衰耗，乃造養性書十六篇，裁節嗜欲，頤神自守。永元中，病卒于家。

王符字節信，安定臨涇人也。少好學，有志操，與馬融、竇章、張衡、崔瑗等友善。安定俗鄙庶孽，`何休注公羊傳云：「孽，賤也。」`而符無外家，為鄉人所賤。自和、安之後，世務游宦，當塗者更相薦引，而符獨耿介不同於俗，以此遂不得升進。志意蘊憤，乃隱居著書三十餘篇，以譏當時失得，不欲章顯其名，故號曰潛夫論。其指訐時短，討讁物情，`訐，攻也。讁，責也。`足以觀見當時風政，著其五篇云爾。

貴忠篇曰：

　　夫帝王之所尊敬者天也，皇天之所愛育者人也。今人臣受君之重位，牧天之所愛，焉可以不安而利之，養而濟之哉？是以君子任職則思利人，達上則思進賢，故居上而下不怨，在前而後不恨也。書稱「天工人其代之」。王者法天而建官，`尚書咎繇謨曰：「亡曠庶官，天工人其代之。」孔安國注云：「言人代天理官，不可以天官私非其才也。」又曰：「明王奉若天道，建邦設都。」孔安國注云：「天有日、月、北斗、五星二十八宿，皆有尊卑相正之法。言明王奉順此道，以立國設都也。」`故明主不敢以私授，忠臣不敢以虛受。竊人之財猶謂之盜，況偷天官以私己乎！`左傳介之推曰：「竊人之財猶謂之盜，況貪天功以為己力乎？」`以罪犯人，必加誅罰，況乃犯天，得無咎乎？夫五代之臣以道事君，`五代謂唐、虞、夏、殷、周也。`澤及草木，仁被率土，是以福祚流衍，本支百世。`詩大雅曰：「文王孫子，本支百世。」`季世之臣以諂媚主，不思順天，專杖殺伐。白起、蒙恬，秦以為功，天以為賊；`史記曰，白起為秦將，與趙戰於長平，阬趙卒四十五萬人。蒙恬為秦將，北逐戎翟，築長城，起臨洮至遼東，延袤萬餘里。此為虐於人也。`息夫、董賢，主以為忠，天以為盜。`息夫躬字子微，哀帝時，告東平王雲事，封宜陵侯。董賢字聖卿，得幸哀帝，為賢起大第於北闕下，封為高安侯。`易曰：「德薄而位尊，智小而謀大，鮮不及矣。」`易繫辭之言。`是故德不稱，其禍必酷；能不稱，其殃必大。夫竊位之人，天奪其鑒。`論語孔子曰：「臧文仲其竊位者歟？」左傳晉卜偃曰：「虢必亡矣，天奪之鑒而益其疾也。」杜預注云「鑒，所以自照」也。`雖有明察之資，仁義之志，一旦富貴，則背親捐舊，喪其本心，踈骨肉而親便辟，薄知友而厚犬馬，寧見朽貫千萬，而不忍貸人一錢，情知積粟腐倉，而不忍貸人一斗，骨肉怨望於家，細人謗讟於道。前人以敗，後爭襲之，誠可傷也。

　　歷觀前政貴人之用心也，與嬰兒子其何異哉？嬰兒有常病，貴臣有常禍，父母有常失，人君有常過。嬰兒常病，傷於飽也；貴臣常禍，傷於寵也。哺乳多則生癎病，富貴盛而致驕疾。愛子而賊之，驕臣而滅之者，非一也。極其罰者，乃有仆死深牢，銜刀都巿，`趙將李牧為韓倉所譖，賜死。將自誅，臂短不能及，銜刀於柱以自殺。見戰國策。`豈非無功於天，有害於人者乎？夫鳥以山為埤而增巢其上，魚以泉為淺而穿穴其中，卒所以得者餌也。`曾子之文也。亦見大戴禮。`貴戚願其宅吉而制為令名，欲其門堅而造作鐵樞，卒其所以敗者，非苦禁忌少而門樞朽也，常苦崇財貨而行驕僭耳。

　　不上順天心，下育人物，而欲任其私智，竊弄君威，反戾天地，欺誣神明。居累卵之危，而圖太山之安，為朝露之行，而思傳世之功。`朝露言易盡也。蘇子曰：「人生一世，若朝露之託於桐葉耳，其與幾何！」`豈不惑哉！豈不惑哉！

浮侈篇曰：

　　王者以四海為家，兆人為子。一夫不耕，天下受其飢；一婦不織，天下受其寒。`文子曰：「神農之法曰：『丈夫丁壯不耕，天下有受其飢者，婦人當年不織，天下有受其寒者。故其耕不強者，無以養生，其織不力者，無以衣形。』」`今舉俗舍本農，趨商賈，牛馬車輿填塞道路，游手為巧充盈都邑，`遊手為巧謂彫鏤之屬也。`務本者少，浮食者衆。「商邑翼翼，四方是極。」`詩商頌文也。鄭玄注云：「極，中也。翼翼然可則效，乃四方之中正也。」`今察洛陽，資末業者什於農夫，虛偽游手什於末業。是則一夫耕，百人食之，一婦桑，百人衣之，以一奉百，孰能供之！天下百郡千縣，巿邑萬數，類皆如此。本末不足相供，則民安得不飢寒？飢寒並至，則民安能無姦軌？姦軌繁多，則吏安能無嚴酷？嚴酷數加，則下安能無愁怨？愁怨者多，則咎徵並臻。下民無聊，而上天降灾，則國危矣。

　　夫貧生於富，弱生於彊，亂生於化，危生於安。`富而不節則貧，強而驕人則弱，居理而不修德則亂，恃安而不慎微則危矣。`是故明王之養民，憂之勞之，敎之誨之，慎微防萌，以斷其邪。故易美節以制度，不傷財，不害民。`「節以制度」以下，並節卦彖辭也。鄭玄注云：「空府臧則傷財，力役繁則害人，二者奢泰之所致。」`七月之詩，大小敎之，終而復始。由此觀之，人固不可恣也。`七月，詩豳風也。大謂耕桑之法，小謂索綯之類。自春及冬，終而復始也。`

　　今人奢衣服，侈飲食，事口舌而習調欺。或以謀姦合任為業，`合任謂相合為任俠也。`或以游愽持掩為事。`博謂六博，掩謂意錢也。前書貨殖傳曰「又況掘冢搏掩犯姦成富」也。`丁夫不扶犁鋤，而懷丸挾彈，攜手上山遨遊，或好取土作丸賣之，外不足禦寇盜，內不足禁鼠雀。或作泥車瓦狗諸戲弄之具，以巧詐小兒，此皆無益也。

　　詩刺「不績其麻，巿也婆娑」。`詩陳風也。婆娑，舞貌。謂婦人於巿中歌舞以事神也。`又婦人不修中饋，休其蠶織，`易家人卦六二曰：「在中饋，貞吉。」鄭玄注云：「中饋，酒食也。」詩大雅曰：「婦無公事，休其蠶織。」`而起學巫祝，鼓舞事神，以欺誣細民，熒惑百姓妻女。羸弱疾病之家，懷憂憤憤，易為恐懼。至使奔走便時，去離正宅，崎嶇路側，風寒所傷，姦人所利，盜賊所中。或增禍重祟，至於死亡，而不知巫所欺誤，反恨事神之晚，此妖妄之甚者也。

　　或刻畫好繒，以書祝辭；或虛飾巧言，希致福祚；或糜折金綵，令廣分寸；或斷截衆縷，繞帶手腕；或裁切綺縠，繨紩成幡。皆單費百縑，用功千倍，破牢為偽，以易就難，坐食嘉穀，消損白日。`損或作「捐」。`夫山林不能給野火，江海不能實漏巵，皆所宜禁也。

　　昔孝文皇帝躬衣弋綈，`前書音義曰：「弋，皁也。綈，繒也。」`革舄韋帶。而今京師貴戚，衣服飲食，車輿廬第，奢過王制，固亦甚矣。且其徒御僕妾，皆服文組綵牒，`牒即今疊布也。`錦繡綺紈，葛子升越，筩中女布。`說文曰：「綺，文繒也。」前書曰：「齊俗作冰紈。」子，細稱也。沈懷遠南越志曰：「蕉布之品有三，有蕉布，有竹子布，又有葛焉。雖精麤之殊，皆同出而異名。」楊雄蜀都賦曰：「布則蜘蛛作絲，不可見風，筩中黃潤，一端數金。」盛弘之荊州記曰：「秭歸縣室多幽閑，其女盡織布至數十升。」今永州俗猶呼貢布為女子布也。`犀象珠玉，虎魄瑇瑁，石山隱飾，金銀錯鏤，`廣雅曰：「虎魄，珠也。生地中，其上及旁不生草，深者八九尺。初時如桃膠，凝堅乃成。其方人以為枕。出𦋺賔及大秦國。」吳錄曰：「瑇瑁似龜而大，出南海。」山石謂隱起為山石之文也。`窮極麗靡，轉相誇咤。`郭景純注子虛賦曰：「詫，誇也。」咤與詫通也。`其嫁娶者，車軿數里，緹帷竟道，`蒼頡篇曰：「軿，衣車。」軿音薄丁反，又步田反。`騎奴侍童夾轂並引。富者競欲相過，貧者恥其不逮，一饗之所費，破終身之業。古者必有命然後乃得衣繒絲而乘車馬，`尚書大傳曰：「古之帝王者必有命。人能敬長矜孤，取舍好讓者，命於其君，得乘飾車軿馬，衣文錦。未有命者，不得衣，不得乘，乘衣者有罰。」`今雖不能復古，宜令細民略用孝文之制。

　　古之葬者，厚衣之以薪，葬之中野，不封不樹，喪期無數。後世聖人易之以棺槨，`易繫辭之言也。`桐木為棺，葛采為緘，`尸子曰：「禹之喪法，死於陵者葬於陵，死於澤者葬於澤，桐棺三寸，制喪三日。」墨子曰：「舜西敎乎七戎，道死，葬南巴之中，衣衾三領，款木之棺，葛以緘之。」采猶蔓也。緘，束也。`下不及泉，上不泄臭。中世以後，轉用楸梓槐柏杶樗之屬，各因方土，裁用膠漆，使其堅足恃，其用足任，如此而已。今者京師貴戚必欲江南檽梓豫章之木，`檽音乃豆反，見埤蒼。爾雅曰：「栵檽。」音而。注云「檽似槲樕而痺小」，恐非棺槨之用。豫章即樟木也。`邊遠下土亦競相放効。夫檽樟豫章，所出殊遠，伐之高山，引之窮谷，入海乘淮，逆河泝洛，工匠彫刻，連累日月，會衆而後動，多牛而後致，重且千斤，功將萬夫，而東至樂浪，西達敦煌，費力傷農於萬里之地。古者墓而不墳，中世墳而不崇。仲尼喪母，冢高四尺，遇雨而崩，弟子請修之，夫子泣曰：「古不修墓。」`孔子合葬母於防，曰：「吾聞之，古也墓而不墳。」於是封之崇四尺。孔子先反，門人後，雨甚至。孔子曰：「爾來何遲也？」曰：「防墓崩。」孔子泫然流涕曰：「吾聞之，古不修墓。」見禮記也。`及鯉也死，有棺無椁。文帝葬芷陽，`縣名，屬京兆，文帝後改曰霸陵。`明帝葬洛南，皆不臧珠寶，不起山陵，墓雖卑而德最高。今京師貴戚，郡縣豪家，生不極養，死乃崇喪。或至金縷玉匣，檽梓楩柟，多埋珍寶偶人車馬，造起大冢，廣種松柏，廬舍祠堂，務崇華侈。案鄗畢之陵，南城之冢，`畢，周文王、武王葬地也。司馬遷云「在鄗東南杜中」，無墳隴，在今咸陽縣西北。孔安國注尚書云在長安西北。南城山，曾子父所葬，在今沂州費縣西南也。`周公非不忠，曾子非不孝，以為襃君愛父，不在於聚財，揚名顯親，無取於車馬。昔晉靈公多賦以雕牆，春秋以為不君；`左傳：「晉靈公不君，厚斂以雕牆。」杜預注云：「不君，失君道也。雕，畫也。」`華元、樂舉厚葬文公，君子以為不臣。`左傳：「宋文公卒，始厚葬，用蜃炭，益車馬，始用殉，槨有四阿，棺有翰檜。君子謂華元、樂舉於是不臣，是棄君於惡也。」`況於羣司士庶，乃可僭侈主上，過天道乎？`前書貢禹曰：「今大夫僭諸侯，諸侯僭天子，天子過天道，其日乆矣。」`

實貢篇曰：

　　國以賢興，以諂衰；君以忠安，以佞危。此古今之常論，而時所共知也。然衰國危君，繼踵不絕者，豈時無忠信正直之士哉，誠苦其道不得行耳。夫十步之閒，必有茂草；十室之邑，必有忠信。`說苑曰：「十步之澤，必有芳草。」論語曰「十室之邑，必有忠信」也。`是故亂殷有三仁，小衞多君子。`亂殷謂紂時也。三仁，箕子、微子、比干也。左傳，吳季札適衞，恱蘧瑗、史狗、史鰌、公子荊、公叔發、公子朝，曰：「衞多君子，未有患也。」又臧宣叔曰：「衞之於晉，不得為次國。」杜預注云：「春秋之時，以彊弱為大小，衞雖侯爵，猶為小國。」`今以大漢之廣土，士民之繁庶，朝廷之清明，上下之脩正，而官無善吏，位無良臣。此豈時之無賢，諒由取之乖實。夫志道者少與，逐俗者多疇，是以朋黨用私，背實趨華。其貢士者，不復依其質幹，準其才行，但虛造聲譽，妄生羽毛。略計所舉，歲且二百。覽察其狀，則德侔顏、冉，詳覈厥能，則鮮及中人，皆緫務升官，自相推達。夫士者貴其用也，不必求備。故四友雖美，能不相兼；`尚書大傳孔子曰：「文王得四臣，丘亦得四友。」謂回也為胥附，賜也為奔走，師也為先後，由也為禦侮，其能各不同也。`三仁齊致，事不一節。高祖佐命，出自亡秦；光武得士，亦資暴莽。況太平之時，而云無士乎！

　　夫明君之詔也若聲，忠臣之和也如響。長短大小，清濁疾徐，必相應也。且攻玉以石，洗金以鹽，`詩小雅曰：「它山之石，可以攻玉。」今之金工發金色者，皆淬之於鹽水焉。`濯錦以魚，浣布以灰。夫物固有以賤理貴，以醜化好者矣。智者弃短取長，以致其功。今使貢士必覈以實，其有小疵，勿彊衣飾，`衣飾謂裝飾以成其過也。衣音於氣反。`出處默語，各因其方，則蕭、曹、周、韓之倫何足不致，吳、鄧、梁、竇之屬企踵可待。孔子曰：「未之思也，夫何遠之有？」

愛日篇曰：

　　國之所以為國者，以有民也。民之所以為民者，以有穀也。穀之所以豐殖者，以有民功也。功之所以能建者，以日力也。化國之日舒以長，故其民閑暇而力有餘；亂國之日促以短，故其民困務而力不足。舒長者，非謂羲和安行，`羲和，日也。山海經曰：「東南海之外，甘水之閒，有羲和之國。有女子曰羲和，方浴日於甘泉。羲和者，帝俊之妻，是生十日。」郭璞注曰：「羲和蓋天地始生日月者也。」`乃君明民靜而力有餘也。促短者，非謂分度損減，`洛書甄耀度曰「凡周天三百六十五度四分度之一，一度為千九百三十二里。日一日行一度，月一日行十三度十九分度之一」也。`乃上闇下亂，力不足也。孔子稱「旣庶則富之，旣富乃敎之」。是故禮義生於富足，盜竊起於貧窮；富足生於寬暇，貧窮起於無日。聖人深知力者民之本，國之基也，故務省徭役，使之愛日。是以堯勑羲和，欽若昊天，敬授民時。明帝時，公車以反支日不受章奏，`凡反支日，用月朔為正。戌、亥朔一日反支，申、酉朔二日反支，午、未朔三日反支，辰、巳朔四日反支，寅、卯朔五日反支，子、丑朔六日反支。見陰陽書也。`帝聞而怪曰：「民廢農桑，遠來詣闕，而復拘以禁忌，豈為政之意乎！」於是遂蠲其制。今寃民仰希申訴，而令長以神自畜，`難見如神也。`百姓廢農桑而趨府廷者，相續道路，非朝餔不得通，非意氣不得見。`說文曰：「餔謂日加申時也。」今為「晡」字也。`或連日累月，更相瞻視；或轉請鄰里，饋糧應對。歲功旣虧，天下豈無受其飢者乎？

　　孔子曰：「聽訟吾猶人也。」從此言之，中才以上足議曲直，鄉亭部吏亦有任決斷者，而類多枉曲，蓋有故焉。夫理直則恃正而不橈，事曲則諂意以行賕。不橈故無恩於吏，行賕故見私於法。若事有反覆，吏應坐之，吏以應坐之故，不得不枉之於庭。以羸民之少黨，而與豪吏對訟，其埶得無屈乎？縣承吏言，故與之同。若事有反覆，縣亦應坐之，縣以應坐之故，而排之於郡。以一民之輕，而與一縣為訟，其理豈得申乎？事有反覆，郡亦坐之，郡以共坐之故，而排之於州。以一民之輕，與一郡為訟，其事豈獲勝乎？旣不肯理故，乃遠詣公府，公府復不能察，而當延以日月。貧弱者無以曠旬，彊富者可盈千日。理訟若此，何枉之能理乎？正士懷怨結而不見信，`信讀曰伸。`猾吏崇姦軌而不被坐，此小民所以易侵苦，而天下所以多困窮也。

　　且除上天感痛致灾，但以人功見事言之。自三府州郡，至于鄉縣典司之吏，辭訟之民，官事相連，更相檢對者，日可有十萬人。一人有事，二人經營，是為日三十萬人廢其業也。以中農率之，則是歲三百萬人受其飢者也。然則盜賊何從而銷，太平何由而作乎？詩云：「莫肯念亂，誰無父母？」`詩小雅也。`百姓不足，君誰與足？可無思哉！可無思哉！

述赦篇曰：

　　凡療病者，必知脈之虛實，氣之所結，然後為之方，故疾可愈而壽可長也。為國者，必先知民之所苦，禍之所起，然後為之禁，故姦可塞而國可安也。今日賊良民之甚者，莫大於數赦贖。赦贖數，則惡人昌而善人傷矣。何以明之哉？夫謹勑之人，身不蹈非，又有為吏正直，不避彊禦，而姦猾之黨橫加誣言者，皆知赦之不乆故也。善人君子，被侵怨而能至闕庭自明者，萬無數人；數人之中得省問者，百不過一；旣對尚書而空遣去者，復什六七矣。其輕薄姦軌，旣陷罪法，怨毒之家兾其辜戮，以解畜憤，而反一槩悉蒙赦釋，令惡人高會而誇咤，老盜服臧而過門，孝子見讎而不得討，遭盜者覩物而不敢取，痛莫甚焉！夫養稂莠者傷禾稼，惠姦軌者賊良民。`爾雅曰：「稂，童糧。」郭璞注云：「莠類也。」詩曰：「不稂不莠。」稂音郎。`書曰：「文王作罰，刑茲無赦。」`康誥之言也。`先王之制刑法也，非好傷人肌膚，斷人壽命也；貴威姦懲惡，除人害也。故經稱「天命有德，五服五章哉，天討有罪，五刑五用哉」；詩刺「彼宜有罪，汝反脫之」。`詩大雅也。「此宜無罪，汝反收之；彼宜有罪，汝反脫之」。毛萇注云：「脫，赦也。」`古者唯始受命之君，承大亂之極，寇賊姦軌，難為法禁，故不得不有一赦，與之更新，頤育萬民，以成大化。非以養姦活罪，放縱天賊也。

　　夫性惡之民，民之豺狼，雖得放宥之澤，終無改悔之心。旦脫重梏，夕還囹圄，嚴明令尹不能使其斷絕。何也？凡敢為大姦者，才必有過於衆，而能自媚於上者也。多散誕得之財，`誕猶虛也。`奉以諂諛之辭，以轉相驅，非有第五公之廉直，`謂第五倫也。為司空，性廉直也。`孰不為顧哉？論者多曰：「乆不赦則姦軌熾而吏不制，宜數肆眚以解散之。」此未昭政亂之本源，不察禍福之所生也。

後度遼將軍皇甫規解官歸安定，鄉人有以貨得鴈門太守者，亦去職還家，書刺謁規。規卧不迎，旣入而問：「卿前在郡食鴈美乎？」有頃，又白王符在門。規素聞符名，乃驚遽而起，衣不及帶，屣履出迎，援符手而還，與同坐，極歡。時人為之語曰：「徒見二千石，不如一縫掖。」`禮記儒行孔子曰：「丘少居魯，衣逢掖之衣。」鄭玄注曰：「逢猶大也。大掖之衣，大袂單衣也。」`言書生道義之為貴也。符竟不仕，終於家。

仲長統字公理，山陽高平人也。少好學，愽涉書記，贍於文辭。年二十餘，游學青、徐、并、兾之閒，與交友者多異之。并州刺史高幹，袁紹甥也。素貴有名，招致四方遊士，士多歸附。統過幹，幹善待遇，訪以當時之事。統謂幹曰：「君有雄志而無雄才，好士而不能擇人，所以為君深戒也。」幹雅自多，不納其言，統遂去之。無幾，幹以并州叛，卒至於敗。`魏志曰：「高幹叛，欲南奔荊州，上洛都尉王琰捕斬之」也。`并兾之士皆以是異統。`異其有知人之鑒也。`

統性俶儻，敢直言，不矜小節，默語無常，時人或謂之狂生。每州郡命召，輒稱疾不就。常以為凡遊帝王者，欲以立身揚名耳，而名不常存，人生易滅，優遊偃仰，可以自娛，欲卜居清曠，以樂其志，論之曰：「使居有良田廣宅，背山臨流，溝池環帀，竹木周布，塲圃築前，果園樹後。舟車足以代步涉之艱，使令足以息四體之役。養親有兼珎之膳，妻孥無苦身之勞。`孥讀曰奴。`良朋萃止，則陳酒肴以娛之；嘉時吉日，則亨羔豚以奉之。躕躇畦苑，`躕躇猶踟躕也。`遊戲平林，濯清水，追涼風，釣游鯉，弋高鴻。諷於舞雩之下，詠歸高堂之上。`雩，祭旱之名也。為壇而儛其上，以祈雨焉。論語曾點曰：「春服旣成，冠者五六人，童子六七人，浴乎沂，風乎舞雩，詠而歸。」`安神閨房，思老氏之玄虛；呼吸精和，求至人之仿佛。`老子曰：「玄之又玄，虛其心，實其腹。」呼吸謂咽氣養生也。莊子曰：「吹煦呼吸，吐故納新。」又曰「至人無己」也。`與達者數子論道講書，俯仰二儀，錯綜人物。彈南風之雅操，發清商之妙曲。`家語曰：「舜彈五絃之琴，造南風之詩曰：『南風之薰兮，可以解吾人之慍兮。南風之時兮，可以阜吾人之財兮。』」三禮圖曰：「琴本五弦，曰宮、商、角、徵、羽，文王增二，曰少宮、少商，弦最清也。」`消摇一世之上，睥睨天地之閒。不受當時之責，永保性命之期。如是，則可以陵霄漢，出宇宙之外矣。豈羨夫入帝王之門哉！」又作詩二篇，以見其志。辭曰：

　　飛鳥遺跡，蟬蛻亡殼。騰蛇弃鱗，神龍喪角。`王充論衡曰：「蠐螬化為復育，復育轉為蟬。蟬之去復育，龜之解甲，蛇之脫皮，可謂尸解矣。」蛻音式銳反。爾雅曰：「騰蛇有鱗。」廣雅曰：「有角曰龍。」喪角，解角也。`至人能變，達士拔俗。乘雲無轡，騁風無足。垂露成幃，張霄成幄。沆瀣當餐，九陽代燭。`霄，摩天赤氣也。在旁曰幃，在上曰幄。陵陽子明經曰：「沆瀣者，北方夜半氣也。」九陽謂日也。山海經曰「陽谷上有扶木，九日居下枝，一日居上枝」也。`恒星豔珠，朝霞潤玉。六合之內，恣心所欲。人事可遺，何為局促？

　　大道雖夷，見幾者寡。任意無非，適物無可。古來繞繞，委曲如瑣。百慮何為，至要在我。寄愁天上，埋憂地下。叛散五經，滅弃風雅。百家雜碎，請用從火。抗志山栖，游心海左。元氣為舟，微風為杝。`杝，船尾也，音徒可反。`敖翔太清，縱意容冶。

尚書令荀彧聞統名，竒之，舉為尚書郎。後參丞相曹操軍事。每論說古今及時俗行事，恒發憤歎息。因著論名曰昌言，`昌，當也。尚書曰：「汝亦昌言。」`凡三十四篇，十餘萬言。

獻帝遜位之歲，統卒，時年四十一。友人東海繆襲常稱統才章足繼西京董、賈、劉、楊。`董仲舒、賈誼、劉向、楊雄也。襲字熙伯，辟御史府，後至尚書、光祿勳。`今簡撮其書有益政者，略載之云。

理亂篇曰：

　　豪傑之當天命者，未始有天下之分者也。無天下之分，故戰爭者競起焉。于斯之時，並偽假天威，矯據方國，擁甲兵與我角才智，程勇力與我競雌雄，不知去就，疑誤天下，蓋不可數也。角知者皆窮，角力者皆負，形不堪復伉，埶不足復校，乃始羈首係頸，就我之銜紲耳。`銜，勒也。紲，韁也。`夫或曾為我之尊長矣，或曾與我為等儕矣，或曾臣虜我矣，或曾執囚我矣。彼之蔚蔚，`蔚與鬱古字通。`皆匈詈腹詛，幸我之不成，而以奮其前志，詎肯用此為終死之分邪？

　　及繼體之時，民心定矣。普天之下，賴我而得生育，由我而得富貴，安居樂業，長養子孫，天下晏然，皆歸心於我矣。豪傑之心旣絕，士民之志已定，貴有常家，尊在一人。當此之時，雖下愚之才居之，猶能使恩同天地，威侔鬼神。暴風疾霆，不足以方其怒；陽春時雨，不足以喻其澤；周、孔數千，無所復角其聖；賁、育百萬，無所復奮其勇矣。

　　彼後嗣之愚主，見天下莫敢與之違，自謂若天地之不可亡也，乃奔其私嗜，騁其邪欲，君臣宣淫，上下同惡。`左傳泄冶諫陳靈公曰：「公卿宣淫，人無效焉。」杜預注云：「宣，示也。」`目極角觝之觀，耳窮鄭衞之聲。`武帝元封三年，作角觝戲。音義云：「兩兩相當角力，角伎蓺射御，故名角抵，蓋雜伎樂也，巴俞戲魚龍蔓延之屬也。後更名平樂觀。」禮記曰「鄭音好濫淫志，宋音宴安溺志」也。`入則耽於婦人，出則馳於田獵。荒廢庶政，弃亡人物，澶漫彌流，無所底極。`澶漫猶縱逸也。澶音徒旦反。莊子外篇曰「澶漫為樂」也。`信任親愛者，盡佞諂容說之人也；寵貴隆豐者，盡后妃姬妾之家也。使餓狼守庖厨，飢虎牧牢豚，遂至熬天下之脂膏，斲生人之骨髓。怨毒無聊，禍亂並起，中國擾攘，四夷侵叛，土崩瓦解，一朝而去。昔之為我哺乳之子孫者，今盡是我飲血之寇讎也。至於運徙埶去，猶不覺悟者，豈非富貴生不仁，沈溺致愚疾邪？存亡以之迭代，政亂從此周復，天道常然之大數也。`左傳曰「美惡周必復，天之道也。」`

又政之為理者，取一切而已，非能斟酌賢愚之分，以開盛衰之數也。日不如古，彌以遠甚，豈不然邪？漢興以來，相與同為編戶齊民，而以財力相君長者，世無數焉。而清絜之士，徒自苦於茨棘之閒，無所益損於風俗也。豪人之室，連棟數百，膏田滿野，奴婢千羣，徒附萬計。`徒，衆也。附，親也。`船車賈販，周於四方；廢居積貯，滿於都城。`史記曰：「轉轂百數，廢居蓄邑。」注云：「有所廢，有所蓄，言其乘時射利也。」`琦賂寶貨，巨室不能容；`琦，瑋也。抱朴子曰「片玉可以琦，奚必俟盈尺」也。`馬牛羊豕，山谷不能受。妖童美妾，填乎綺室；倡謳妓樂，列乎深堂。賔客待見而不敢去，車騎交錯而不敢進。三牲之肉臭而不可食，清醇之酎敗而不可飲。睇盼則人從其目之所視，喜怒則人隨其心之所慮。此皆公侯之廣樂，君長之厚實也。苟能運智詐者，則得之焉；苟能得之者，人不以為罪焉。源發而橫流，路開而四通矣。求士之舍榮樂而居窮苦，`舍音式者反。`弃放逸而赴束縛，`束縛謂自潔清如拘執也。`夫誰肯為之者邪！夫亂世長而化世短。亂世則小人貴寵，君子困賤。當君子困賤之時，跼高天，蹐厚地，猶恐有鎮厭之禍也。`詩小雅曰：「謂天蓋高，不敢不跼；謂地蓋厚，不敢不蹐。」毛萇注云：「跼，曲也。蹐，累足也。」`逮至清世，則復入於矯枉過正之檢。老者耄矣，不能及寬饒之俗；少者方壯，將復困於衰亂之時。是使姦人擅無窮之福利，而善士挂不赦之罪辜。苟目能辯色，耳能辯聲，口能辯味，體能辯寒溫者，將皆以脩絜為諱惡，設智巧以避之焉，況肯有安而樂之者邪？斯下世人主一切之愆也。

　　昔春秋之時，周氏之亂世也。逮乎戰國，則又甚矣。秦政乘并兼之埶，`政，始皇名也。`放虎狼之心，屠裂天下，吞食生人，暴虐不已，以招楚漢用兵之苦，甚於戰國之時也。漢二百年而遭王莽之亂，`漢至王莽篡位二百一十四年。云二百者，舉全數。`計其殘夷滅亡之數，又復倍乎秦、項矣。以及今日，名都空而不居，百里絕而無民者，不可勝數。`孝平帝時，凡郡國一百三，縣邑一千三百一十四，道三十四，侯國二百四十一。地東西九千三百二里，南北一萬三百六十八里。人戶一千二百二十三萬三千六十二，口五千九百五十九萬四千九百七十八。此漢家極盛之時。遭王莽喪亂，暨光武中興，海內人戶，準之於前，十裁二三，邊方蕭條，略無孑遺。孝靈遭黃巾之寇，獻帝嬰董卓之禍，英雄棋峙，白骨膏野，兵亂相尋三十餘年，三方旣寧，萬不存一也。`此則又甚於亡新之時也。悲夫！不及五百年，大難三起，`秦三王二帝通在位四十九年，前漢二百三十年，後漢百九十五年，凡四百七十四年，故云不及五百年也。三起謂秦末及王莽并獻帝時也。`中閒之亂，尚不數焉。變而彌猜，下而加酷，`下猶後也。`推此以往，可及於盡矣。嗟乎！不知來世聖人救此之道，將何用也？又不知天若窮此之數，欲何至邪？

損益篇曰：

　　作有利於時，制有便於物者，可為也。事有乖於數，法有翫於時者，可改也。故行於古有其迹，用於今無其功者，不可不變。變而不如前，易有多所敗者，亦不可不復也。漢之初興，分王子弟，委之以士民之命，假之以殺生之權。於是驕逸自恣，志意無厭。魚肉百姓以盈其欲；報蒸骨血以快其情。上有篡叛不軌之姦，下有暴亂殘賊之害。雖藉親屬之恩，蓋源流形埶使之然也。降爵削土，稍稍割奪，卒至於坐食奉祿而已。然其洿穢之行，淫昏之罪，猶尚多焉。故淺其根本，輕其恩義，猶尚假一日之尊，收士民之用。況專之於國，擅之於嗣，豈可鞭笞叱咤，而使唯我所為者乎？時政彫敝，風俗移易，純樸已去，智惠已來。`老子曰「智惠出，有大偽」也。`出於禮制之防，放於嗜欲之域乆矣，固不可授之以柄，假之以資者也。是故收其弈世之權，校其從橫之埶，善者早登，否者早去，`去音袪莒反。`故下土無壅滯之士，國朝無專貴之人。此變之善，可遂行者也。

　　井田之變，豪人貨殖，館舍布於州郡，田畝連於方國。身無半通青綸之命，而竊三辰龍章之服；`十三州志曰：「有秩、嗇夫，得假半章印。」續漢輿服志曰：「百石，青紺綸，一采，宛轉繆織，長丈二尺。」說文：「綸，青絲綬也。」鄭玄注禮記曰：「綸，今有秩、嗇夫所佩也。」三辰，日、月、星也。龍章謂山龍之章。皆畫於衣也。`不為編戶一伍之長，而有千室名邑之役。`周禮小司徒職：「五人為伍。」前書曰：「五家為伍，伍有長。」論語孔子曰：「千室之邑，百乘之家。」言豪強之家，身無品秩，而強富比於公侯也。`榮樂過於封君，埶力侔於守令。財賂自營，犯法不坐，刺客死士為之投命。至使弱力少智之子，被穿帷敗，寄死不斂，冤枉窮困，不敢自理。雖亦由網禁踈闊，蓋分田無限使之然也。今欲張太平之紀綱，立至化之基趾，齊民財之豐寡，正風俗之奢儉，非井田實莫由也。此變有所敗，而宜復者也。

　　肉刑之廢，輕重無品，下死則得髡鉗，下髡鉗則得鞭笞。`下猶減也。`死者不可復生，而髡者無傷於人。髡笞不足以懲中罪，安得不至於死哉！`言髡笞太輕，不足畏懼，而姦人冒罪，以陷於死。明復古肉刑，則人不陷於死也。`夫雞狗之攘竊，男女之淫奔，酒醴之賂遺，謬誤之傷害，皆非值於死者也。殺之則甚重，髡之則甚輕。不制中刑以稱其罪，則法令安得不參差，殺生安得不過謬乎？今患刑輕之不足以懲惡，則假臧貨以成罪，託疾病以諱殺。`假增臧貨，以益其罪。託稱疾病，令死於獄也。`科條無所準，名實不相應，恐非帝王之通法，聖人之良制也。或曰：過刑惡人，可也；過刑善人，豈可復哉？曰：若前政以來，未曾枉害善人者，則有罪不死也，`言善人有罪，亦當殺之也。`是為忍於殺人也，而不忍於刑人也。今令五刑有品，輕重有數，科條有序，名實有正，非殺人逆亂鳥獸之行甚重者，`鳥獸之行謂蒸報也。`皆勿殺。嗣周氏之祕典，續呂侯之祥刑，此又宜復之善者也。`周禮大司寇職：「掌邦之三典，以佐王刑邦國，詰四方，一曰刑新國用輕典，二曰刑平國用中典，三曰刑亂國用重典。」祥，善也。尚書曰：「敎爾祥刑。」`

　　易曰：「陽一君二臣，君子之道也；陰二君一臣，小人之道也。」`繫詞之文也。陽卦一陽而二陰，陰卦一陰而二陽。陽為君，陰為臣。`然則寡者，為人上者也；衆者，為人下者也。一伍之長，才足以長一伍者也；一國之君，才足以君一國者也；天下之王，才足以王天下者也。愚役於智，猶枝之附幹，此理天下之常法也。制國以分人，立政以分事，人遠則難綏，事緫則難了。今遠州之縣，或相去數百千里，雖多山陵洿澤，猶有可居人種穀者焉。當更制其境界，使遠者不過二百里。明版籍以相數閱，審什伍以相連持，`周禮曰：「凡在版者。」注云：「版，名籍也，以版為之也。」`限夫田以斷并兼，定五刑以救死亡，`司馬法曰：「步百為畝，畝百為夫，夫三為屋，屋三為井。」并兼謂豪富之家以財埶并取貧人之田而兼有之。`益君長以興政理，急農桑以豐委積，去末作以一本業，敦敎學以移情性，表德行以厲風俗，覈才蓺以叙官宜，簡精悍以習師田，`周禮曰：「凡師田斬牲以左右徇陳。」注云：「示犯誓必殺也。」`修武器以存守戰，嚴禁令以防僭差，信實罰以驗懲勸，糾游戲以杜姦邪，察苛刻以絕煩暴。審此十六者以為政務，操之有常，課之有限，安寧勿懈墯，有事不迫遽，聖人復起，不能易也。

　　向者，天下戶過千萬，除其老弱，但戶一丁壯，則千萬人也。遺漏旣多，又蠻夷戎狄居漢地者尚不在焉。丁壯十人之中，必有堪為其什伍之長，推什長已上，則百萬人也。又十取之，則佐史之才已上十萬人也。又十取之，則可使在政理之位者萬人也。以筋力用者謂之人，人求丁壯；以才智用者謂之士，士貴耆老。充此制以用天下之人，猶將有儲，何嫌乎不足也？故物有不求，未有無物之歲也；士有不用，未有少士之世也。夫如此，然後可以用天性，究人理，興頓廢，屬斷絕，`屬猶續也。`網羅遺漏，拱柙天人矣。`拱，執也。柙，檻也。柙，音下甲反。`

　　或曰：善為政者，欲除煩去苛，并官省職，為之以無為，事之以無事，何子言之云云也？`老子云「為無為，事無事」也。`曰：若是，三代不足摹，聖人未可師也。`摹，法也。三代皆用肉刑及井田之法，今不用，是不摹之也。`君子用法制而至於化，小人用法制而至於亂。均是一法制也，或以之化，或以之亂，行之不同也。苟使豺狼牧羊豚，盜跖主征稅，國家昏亂，吏人放肆，則惡復論損益之閒哉！`惡音烏。`夫人待君子然後化理，國待蓄積乃無憂患。君子非自農桑以求衣食者也，蓄積非橫賦斂以取優饒者也。奉祿誠厚，則割剥貿易之罪乃可絕也；蓄積誠多，則兵寇水旱之灾不足苦也。故由其道而得之，民不以為奢；由其道而取之，民不以為勞。天灾流行，開倉庫以稟貸，不亦仁乎？衣食有餘，損靡麗以散施，不亦義乎？彼君子居位為士民之長，固宜重肉累帛，朱輪四馬。今反謂薄屋者為高，藿食者為清，旣失天地之性，又開虛偽之名，使小智居大位，庶績不咸熙，未必不由此也。得拘絜而失才能，非立功之實也。`拘絜謂自拘束而絜其身者，即隱逸之人也。`以廉舉而以貪去，`去音欺呂反。`非士君子之志也。夫選用必取善士。善士富者少而貧者多，祿不足以供養，安能不少營私門乎？從而罪之，是設機置穽以待天下之君子也。`穽，穿地陷獸也。機，弩牙也。`

　　盜賊凶荒，九州代作，飢饉暴至，軍旅卒發，橫稅弱人，割奪吏祿，所恃者寡，所取者猥，`猥猶多也。`萬里懸乏，首尾不救，徭役並起，農桑失業，兆民呼嗟於昊天，貧窮轉死於溝壑矣。今通肥饒之率，計稼穡之入，令畝收三斛，斛取一斗，未為甚多。一歲之間，則有數年之儲，雖興非法之役，恣奢侈之欲，廣愛幸之賜，猶未能盡也。不循古法，規為輕稅，及至一方有警，一靣被灾，未逮三年，校計騫短，坐視戰士之蔬食，立望餓殍之滿道，如之何為君行此政也？`孟子曰：「塗有餓莩而不知發。」趙岐注云：「餓死者曰莩」。莩與殍通，音皮表反。`二十稅一，名之曰貊，況三十稅一乎？`孟子載白圭曰：「吾欲二十而取一何如？」孟子曰：「子之道貊道也。」趙岐注云：「貊，夷貊之人在荒者也。貊在北方，其氣寒，不生五穀，無中國之禮，故可二十取一而足也。」此言欲輕稅也。`夫薄吏祿以豐軍用，緣於秦征諸侯，續以四夷，漢承其業，遂不改更，危國亂家，此之由也。今田無常主，民無常居，吏食日稟，`稟，給也。`班祿未定。可為法制，畫一定科，租稅十一，更賦如舊。`更賦，已見光武紀也。`今者土廣民稀，中地未墾；`上田已耕，唯中地已下未也。`雖然，猶當限以大家，勿令過制。其地有草者，盡曰官田，力堪農事，乃聽受之。若聽其自取，後必為姦也。

法誡篇曰：

　　周禮六典，冢宰貳王而理天下。`爾雅曰：「冢，大也。」貳謂副貳也。周禮天官冢宰「掌建邦之六典，以佐王理邦國。一曰理典，以理官府；二曰敎典，以擾萬姓；三曰禮典，以諧萬姓；四曰政典，以均萬姓；五曰刑典，以糾萬姓；六曰事典，以生萬姓」也。`春秋之時，諸侯明德者，皆一卿為政。爰及戰國，亦皆然也。秦兼天下，則置丞相，而貳之以御史大夫。自高帝逮于孝成，因而不改，多終其身。漢之隆盛，是惟在焉。夫任一人則政專，任數人則相倚。政專則和諧，相倚則違戾。和諧則太平之所興也，違戾則荒亂之所起也。光武皇帝慍數世之失權，忿彊臣之竊命，`慍猶恨也。數代謂元、成、哀、平。彊臣謂王莽。`矯枉過直，政不任下，雖置三公，事歸臺閣。`臺閣謂尚書也。`自此以來，三公之職備員而已，然政有不理，猶加譴責。而權移外戚之家，寵被近習之豎，親其黨類，用其私人，內充京師，外布列郡，顛倒賢愚，貿易選舉，疲駑守境，貪殘牧民，撓擾百姓，`撓音火高反。`忿怒四夷，招致乖叛，亂離斯瘼。`瘼，病也。`怨氣並作，陰陽失和，三光虧缺，怪異數至，蟲螟食稼，水旱為灾，此皆戚宦之臣所致然也。反以策讓三公，至於死免，乃足為叫呼蒼天，號咷泣血者也。又中世之選三公也，務於清愨謹慎，循常習故者。是婦女之檢柙，`檢柙猶規矩也。`鄉曲之常人耳，惡足以居斯位邪？埶旣如彼，選又如此，而欲望三公勳立於國家，績加於生民，不亦遠乎？昔文帝之於鄧通，可謂至愛，而猶展申徒嘉之志。`展猶申也。文帝時，太中大夫鄧通居上傍，有怠慢禮，丞相申屠嘉奏事見之，罷朝，召通責之曰：「通小臣，戲殿上，大不敬，當斬。」通頓首，首盡出血。文帝使人召通，謝丞相曰：「此吾弄臣，君其釋之。」`夫見任如此，則何患於左右小臣哉？至如近世，外戚臣豎請託不行，意氣不滿，立能陷人於不測之禍，惡可得彈正者哉！曩者任之重而責之輕，今者任之輕而責之重。昔賈誼感絳侯之困辱，因陳大臣廉恥之分，開引自裁之端。`文帝時賈誼上書曰：「大臣有罪，不執縛係引而行也。其有大罪者，聞命則北面再拜，跪而自裁，上不使人捽抑而刑之也。」是時丞相絳侯周勃免就國，人有告勃謀反，繫長安獄，卒無事，復爵邑，故誼以此譏上。上深納其言，是後大臣有罪，皆自殺，不受刑也。`自此以來，遂以成俗。繼世之主，生而見之，習其所常，曾莫之悟。嗚呼，可悲夫！左手據天下之圖，右手刎其喉，愚者猶知難之，況明哲君子哉！`言不以重利害其生。事見莊子。`光武奪三公之重，至今而加甚，不假后黨以權，數世而不行，蓋親疏之埶異也。`言光武奪三公重任，今奪更甚。光武不假后黨威權，數代遂不遵行。此為三公疏，后族親故也。`母后之黨，左右之人，有此至親之埶，故其貴任萬世。常然之敗，無世而無之，莫之斯鑒，亦可痛矣。未若置丞相自緫之。若委三公，則宜分任責成。夫使為政者，不當與之婚姻；婚姻者，不當使之為政也。如此，在位病人，`病人謂萬姓困敝也。`舉用失賢，百姓不安，爭訟不息，天地多變，人物多妖，然後可以分此罪矣。

　　或曰：政在一人，權甚重也。曰：人實難得，何重之嫌？昔者霍禹、竇憲、鄧隲、梁兾之徒，籍外戚之權，管國家之柄；及其伏誅，以一言之詔，詰朝而決，何重之畏乎？今夫國家漏神明於媟近，輸權重於婦黨，筭十世而為之者八九焉。不此之罪而彼之疑，何其詭邪！`此謂后黨，彼謂三公也。詭猶違也。`

論曰：百家之言政者尚矣。`尚猶遠也。`大略歸乎寧固根柢，革易時敝也。夫遭運無恒，意見偏雜，故是非之論紛然相乖。甞試妄論之，`謙不敢正言也。`以為世非胥、庭，人乖鷇飲，化迹萬肇，情故萌生。`赫胥氏、大庭氏並古之帝號。莊子曰：「夫聖人鶉居而鷇飲。」言鶉鳥無常居，鷇飲不假物，並淳朴時也。肇，始也。`雖周物之智，不能研其推變；山川之奧，未足況其紆險。`易繫辭曰：「知周乎萬物而道濟天下。」推，遷也。莊子曰「凡人心險於山川，難知於天」也。`則應俗適事，難以常條。如使用審其道，則殊塗同會；才爽其分，則一豪以乖。`用得其人，審其道也。授非其才，爽其分也。易繫辭曰：「天下同歸而殊塗，一致而百慮。」易緯曰：「差以毫釐，失之千里。」`何以言之？若夫玄聖御世，則天同極，施舍之道，宜無殊典。`莊子曰：「玄聖，素王道也。」極猶致也。言法天之道，同其致也。施舍猶興廢也。`而損益異運，文朴遞行。`論語孔子曰：「殷因於夏禮，所損益可知也。」朴，質也。禮記曰「文質再而復」也。`用明居晦，回泬於曩時；`回泬猶攜互不齊一也。泬音穴。`興戈陳俎，參差於上世。及至戴黃屋，服絺衣，豐薄不齊，而致化則一；`前書音義曰：「天子車以黃繒為蓋裏，故曰黃屋。」韓子曰：「堯之王天下也，冬日鹿裘，夏日葛衣。」絺，葛也。`亦有宥公族，黥國儲，寬慘巨隔，而防非必同。此其分波而共源，百慮而一致者也。`禮記曰：「公族有死罪，獄成，有司讞于公曰『某之罪在大辟』，公曰『宥之』。有司又曰『在大辟』，公又曰『宥之』。」史記曰，秦孝公太子犯法，衞鞅曰「太子君嗣也，不可施刑，刑其傅公子虔，黥其師公孫賈」也。`若乃偏情矯用，則枉直必過。`孟子曰：「矯枉過直。」矯，正也。枉，曲也。言正曲者過於直，以喻為政者懲奢則太儉，患寬則傷猛，不能折衷也。`故葛屨履霜，敝由崇儉；`詩魏風序曰：「葛屨，刺褊也。其君儉嗇褊急，而無德以將之。」詩曰：「糾糾葛屨，可以履霜。」鄭玄注云：「葛屨賤，皮屨貴，魏俗至冬猶葛屨，可用履霜，利其賤也。」`楚楚衣服，戒在窮賒；`詩曹風序曰：「蜉蝣，刺奢也。」詩曰：「蜉蝣之羽，衣裳楚楚。」毛萇注云：「蜉蝣，渠略也。朝生夕死，猶有羽翼以自飾。楚楚，鮮貌也。喻曹朝羣臣皆小人也。徒飾其衣裳，不知死亡之無日。」賒奢同。`踈禁厚下，以尾大陵弱；`疏禁謂防制太寬，厚下謂封建太廣。言周室微弱而諸侯強盛，如尾大然。左傳楚申無宇曰「末大必折，尾大不掉」也。`斂威峻罰，以苛薄分崩。`斂，聚也。言秦酷法，以至分崩也。`斯曹、魏之刺，所以明乎國風；周、秦末軌，所以彰於微滅。故用舍之端，興敗資焉。是以繁簡唯時，寬猛相濟。刑書鐫鼎，事有可詳；三章在令，取貴能約。`左傳曰：「鄭人鑄刑書。」杜預注云「鑄刑書於鼎，以為國之常法」也。高祖初入關，除秦苛法，約法三章，言其詳約不同。`太叔致猛政之襃，國子流遺愛之涕，`左傳曰：「鄭子產有疾，謂子大叔曰：『我死，子必為政。唯有德者能以寬服人，其次莫如猛。』」又曰：「子產卒，仲尼聞之，出涕曰：『古之遺愛也。』」國子即子產也，鄭穆公子國之子，因以為姓也。`宣孟改冬日之和，平陽循畫一之法。斯實㢮張之弘致，可以徵其統乎！`宣孟，晉大夫趙盾也。左傳賈季對酆舒曰：「趙衰，冬日之日也。趙盾，夏日之日也。」注云：「冬日可愛，夏日可畏。」前書平陽侯曹參為相國，百姓歌之曰：「蕭何為法，講若畫一。曹參代之，守而勿失。載其清靜，人以寧一。」`數子之言當世失得皆究矣，然多謬通方之訓，好申一隅之說。`一隅謂一方偏見也。`貴清靜者，以席上為腐議；束名實者，以柱下為誕辭。`清靜謂道家也。席上謂儒也。腐，朽也。禮記儒行曰：「儒有席上之珍。」高祖折隨何曰：「安用腐儒哉。」名實，名家也。柱下，老子也。誕，虛也。言志各不同也。`或推前王之風，可行於當年，有引救敝之規，宜流於長世。稽之篤論，將為敝矣。如以舟無推陸之分，瑟非常調之音，`古法不施於今，猶舟不可行之於陸也。今法有合於時，如瑟可移柱而調也。莊子曰「是推舟於陸，勞而無功」也。前書董仲舒曰：「琴瑟不調，甚者必解而更張之，乃可鼓也。為政不行，甚者必變而更化之，乃可理也。」`不限局以疑遠，不拘玄以妨素，則化樞各管其極，理略可得而言與？`音余。`

贊曰：管視好偏，羣言難一。救朴雖文，矯遟必疾。舉端自理，滯隅則失。詳觀時蠹，成昭政術。`滯隅謂偏執一隅也。淮南子曰：「非循一跡之路，守一隅之指，而不與俗推移也。」`

* * *

[上卷](048.md) / [後漢書目錄](a03.md) / [下卷](050.md) /			  

    