 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷五十九 ‧ 列傳第四十九`   

* * *

張衡

張衡字平子，南陽西鄂人也。`西鄂，縣，故城在今鄧州向城縣南，有平子墓及碑在焉，崔瑗之文也。`世為著姓。祖父堪，蜀郡太守。衡少善屬文，游於三輔，因入京師，觀太學，遂通五經，貫六蓺。雖才高於世，而無驕尚之情。常從容淡靜，不好交接俗人。永元中，舉孝廉不行，連辟公府不就。時天下承平日乆，自王侯以下，莫不踰侈。衡乃擬班固兩都，作二京賦，因以諷諫。精思傅會，十年乃成。文多故不載。大將軍鄧隲竒其才，累召不應。

衡善機巧，尤致思於天文、陰陽、歷筭。常耽好玄經，`桓譚新論曰：「揚雄作玄書，以為玄者，天也，道也。言聖賢制法作事，皆引天道以為本統，而因附續萬類、王政、人事、法度，故宓羲氏謂之易，老子謂之道，孔子謂之元，而揚雄謂之玄。玄經三篇，以紀天地人之道，立三體有上中下，如禹貢之陳三品。三三而九，因以九九八十一，故為八十一卦。以四為數，數從一至四，重累變易，竟八十一而遍，不可損益。以三十六蓍揲之。玄經五千餘言，而傳十二篇也。」`謂崔瑗曰：「吾觀太玄，方知子雲妙極道數，乃與五經相擬，非徒傳記之屬，使人難論陰陽之事，漢家得天下二百歲之書也。`子雲當哀帝時著太玄經，自漢初至哀帝，二百歲也。`復二百歲，殆將終乎？`自中興至獻帝，一百八十九年也。`所以作者之數，必顯一世，常然之符也。漢四百歲，玄其興矣。」`自此已上，並衡與崔瑗書之文也。`安帝雅聞衡善術學，公車特徵拜郎中，再遷為太史令。`漢官儀「太史令屬太常，秩六百石」也。`遂乃研覈陰陽，妙盡琁機之正，作渾天儀，著靈憲、筭罔論，言甚詳明。`漢名臣奏曰，蔡邕曰：「言天體者有三家：一曰周髀，二曰宣夜，三曰渾天。宣夜之學絕，無師法。周髀術數具存，考驗天狀，多所違失，故史官不用。唯渾天者，近得其情，今史官所用候臺銅儀，則其法也。」靈憲序曰：「昔在先王，將步天路，用定靈軌。尋緒本元，先準之于渾體，是為正儀，故靈憲作興。」衡集無筭罔論，蓋網絡天地而筭之，因名焉。`

順帝初，再轉，復為太史令。衡不慕當世，所居之官，輒積年不徙。自去史職，五載復還，乃設客問，作應間以見其志云：`間，非也。衡集云：「觀者，觀余去史官五載而復還，非進取之勢也。唯衡內識利鈍，操心不改。或不我知者，以為失志矣。用為間余。余應之以時有遇否，性命難求，因茲以露余誠焉，名之應間云。」`

　　有間余者曰：蓋聞前哲首務，務於下學上達，佐國理民，有云為也。`論語曰，孔子曰：「下學而上達。」注云：「下學人事，上知天命也。」`朝有所聞，則夕行之。立功立事，式昭德音。`尚書曰：「立功立事，可以永年。」逸詩曰：「祈招之愔愔，式昭德音。」式，用也。昭，明也。`是故伊尹思使君為堯舜，而民處唐虞，彼豈虛言而已哉，必旌厥素爾。`尚書伊尹曰：「予弗克俾厥后，惟堯舜其心，愧恥若撻于巿。」旌，明也。素猶志也。`咎單、巫咸寔守王家，`咎單、巫咸，並殷賢臣也。尚書曰：「咎單作明居。」又曰「巫咸保乂王家」也。`申伯、樊仲實幹周邦，服衮而朝，介圭作瑞。`申伯，申國之伯也；樊仲，仲山甫也，為樊侯：並周宣王之卿士。詩大雅曰：「維申及甫，維周之翰。」注：「翰，幹也。服衮謂申伯為冢宰，服衮冕之服也。」又曰：「錫爾介圭，以作爾寶。」注云「寶，瑞也。圭長尺二寸謂之介」也。`厥跡不朽，垂烈後昆，不亦丕歟！且學非以要利，而富貴萃之。貴以行令，富以施惠，惠施令行，故易稱以「大業」。`易繫詞曰「盛德大業，至矣哉！富有之謂大業，日新之謂盛德」也。`質以文美，實由華興，器賴彫飾為好，人以輿服為榮。吾子性德體道，篤信安仁，約己博蓺，無堅不鑽，以思世路，斯何遠矣！`論語曰：「篤信好學。」又曰：「仁者安仁。」又曰：「鑽之彌堅。」「博我以文，約我以禮。」`曩滯日官。今又原之。`日官，史官也。左傳曰：「天子有日官。」爾雅曰：「原，再也。」`雖老氏曲全，進道若退，然行亦以需。`老子曰：「曲則全，枉則直。」又曰：「夷道若類，進道若退。」易雜卦曰：「需，不進也。」`必也學非所用，術有所仰，故臨川將濟，而舟檝不存焉。徒經思天衢，內昭獨智，固合理民之式也？故甞見謗于鄙儒。`天衢，天道也。言徒銳思作靈憲、渾天儀等也。`深厲淺揭，隨時為義，曾何貪於支離，而習其孤技邪？`揭，褰衣也，音丘例反。詩鄁風曰：「深則厲，淺則揭。」爾雅曰：「由帶以上為厲，由膝以下為揭。」言遭時制宜，遇深水則厲，淺則揭也。易隨卦：「隨時之義大矣哉！」莊子曰：「朱泙曼學屠龍於支離益，單千金之家，三年技成而無所用。」技音渠綺反。責衡何獨妙思於機巧者也。`參`音三。`輪可使自轉，木雕猶能獨飛，已垂翅而還故棲，盍亦調其機而銛諸？`垂翅故棲，謂再為史官也。盍，何不也。銛，利也。諸，之也。閒者言衡作三輪木雕，尚能飛轉，已乃垂翅故棲，何不調其機關使利而高飛邪？傅子曰「張衡能令三輪獨轉」也。`昔有文王，自求多福。`詩大雅文王篇曰「永言配命，自求多福」也。`人生在勤，不索何獲。`左傳曰：「人生在勤，勤則不匱。」又曰：「不索何獲，吾欲求之。」`曷若卑體屈己，美言以相剋？`剋，勝也。衡集作「美言以巿」也。`鳴于喬木，乃金聲而玉振之。`詩小雅曰：「伐木丁丁，鳥鳴嚶嚶，出自幽谷，遷于喬木。」喻求仕遷於高位，振揚德音，如金玉之聲。孟子曰：「金聲而玉振之。」`用後勳，雪前吝，婞佷不柔，以意誰靳也。`吝，恥也。左傳曰：「宋公靳之。」杜預注云：「戲而相愧曰靳。」`

　　應之曰：是何觀同而見異也？君子不患位之不尊，而患德之不崇；不恥祿之不夥，而恥智之不博。`方言曰：「凡物盛而多，齊宋之郊謂之夥。」音和果反。`是故蓺可學，而行可力也。天爵高懸，得之在命，`孟子曰：「仁義忠信，樂善不倦，此天爵也。公卿大夫，此人爵也。」案：此謂天子高縣爵位，得者在命也。`或不速而自懷，或羨旃而不臻，`速，召也。懷，來也。旃，之也。`求之無益，故智者靣而不思。`靣，偝也。`阽身以徼幸，`阽，危也。`固貪夫之所為，未得而豫喪也。枉尺直尋，議者譏之，盈欲虧志，孰云非羞？`孟子陳代問孟子曰：「枉尺而直尋，若可為也？」孟子曰：「昔齊景公田，招虞人以旌，不到，將殺之。志士不忘在溝壑，如不待招而往，何哉？且夫枉尺而直尋者，以利言也。如以利，則枉尋直尺而利，亦可為歟？」趙岐注云：「志士，守義者也。君子固窮，故虞人不得其招尚不往，如何君子不待其招而妄見也。尺小尋大，不可枉大就小，而以要利也。」`於心有猜，則簋飱饌餔猶不屑餐，旌瞀以之。`猜，嫌也。簋，食器也。飧音孫。詩云：「有蒙簋飧。」饌音仕卷反，餔音補故反，並謂食也。屑猶介也。以，用也。爰旌瞀，餓人也。一作「爰精目」。列子曰：「東方有人焉，曰爰旌目，將有適也，而餓於道。狐丘父之盜曰丘，見而下壺飧以餔之。爰旌目三餔而後能視，曰：『子何為者？』曰：『我狐父之人丘也。』爰旌目曰：『譆，汝非盜邪？吾義不食子之食也。』兩手據地而歐之，不出，喀喀而死。」`意之無疑，則兼金盈百而不嫌辭，孟軻以之。`孟子：「陳臻問曰：『前於齊，王餽兼金一百而不受；於宋，餽七十鎰而受。前日之不受是，則今受之非也？』孟子曰：『皆是也。當在宋也，予將遠行，遠行者必以贐，予何為不受？若於齊，則未有處也，無處而餽之，是貨之也。焉有君子而可以貨取乎？』」趙岐注云：「兼金，好金也。價兼倍於惡者，故曰兼金。一百，百鎰也。二十兩為鎰。贐，送行者贈賄之禮也。在齊時無事，於義未有所處也。義無所處而餽之，是以貨賄取我，欲使我懷惠也。」`士或解裋褐而襲黼黻，或委臿築而據文軒者，度德拜爵，量績受祿也。`解裋褐謂甯戚也。委臿築謂傅說也。裋音常主反。方言曰「自關而西，謂襜褕短者謂之裋」也。`輸力致庸，受必有階。`「受」或作「爰」。`

　　渾元初基，靈軌未紀，吉凶紛錯，人用朣朦。`朣朦言未晤也。`黃帝為斯深慘。有風后者，是焉亮之，察三辰於上，跡禍福乎下，經緯歷數，然後天步有常，則風后之為也。`史記曰：「黃帝迎日推策，舉風后、力牧以理人，順天地之紀，幽明之占。」又曰：「旁羅日月星辰。」春秋內事曰：「黃帝師於風后，風后善於伏羲氏之道，故推演陰陽之事。」蓺文志陰陽流有風后十三篇也。`當少昊清陽之末，實或亂德，人神雜擾，不可方物，重黎又相顓頊而申理之，日月即次，則重黎之為也。`帝王紀曰：「少昊字清陽。」國語楚觀射父曰：「少皞之衰也，九黎亂德，人神雜糅，不可方物。顓頊承之，乃命南正重司天以屬神，命火正黎司地以屬人。」重，少昊氏之子。黎，顓頊氏之子。`人各有能，因蓺授任，鳥師別名，四叔三正，官無二業，事不竝濟。`左傳郯子曰：「少皞鳥師而鳥名。鳳鳥氏歷正也，玄鳥氏司分也，伯趙氏司至也，青鳥氏司啟也，丹鳥氏司閉也。」又晉蔡墨曰：「少皞氏有四叔，曰重，曰該，曰脩，曰熙，實能金木及水，使重為句芒，該為蓐收，脩及熙為玄冥。」四叔分主三正，言其不兼業也。`晝長則宵短，日南則景北。`夏至日北極而影短，晝六十刻，夜四十刻。冬至日南極而影長，夜六十刻，晝四十刻也。易通卦驗曰：「冬至，晷長丈三尺。夏至，晷長尺五寸。」謂立八尺表之陰也。`天且不堪兼，況以人該之。`該，備也。`夫玄龍，迎夏則陵雲而奮鱗，樂時也；涉冬則淈泥而潛蟠，避害也。`說文曰：「龍，鱗蟲之長，能幽能明，能小能巨，能短能長，春分而登天，秋分而入川。」言出入有時也。賈逵注國語曰：「淈，亂也。」淈音骨。`公旦道行，故制典禮以尹天下，懼敎誨之不從，有人之不理。`尹，正也。道行言道得申也。流俗本作「行道」者，非也。`仲尼不遇，故論六經以俟來辟，`辟，君也。公羊傳曰，孔子制春秋，以俟後聖也。`恥一物之不知，有事之無範。所考不齊，如何可一？`衡集「考」字作「丁」。丁，當也。`

　　夫戰國交爭，戎車競驅，君若綴旒，人無所麗。`麗，附也。公羊傳曰：「君若贅旒然。」旒，旂旒也。言為下所執持西東也。`燭武縣縋而秦伯退師，`〕燭之武，鄭大夫也。縋，縣繩於城而下也。左傳曰，秦伯圍鄭，鄭伯使燭之武夜縋而出，說秦，秦伯為之退師。`魯連係箭而聊城㢮柝。`魯仲連，齊人也。時燕將守聊城，仲連為書係箭射聊城中，燕將自殺。見史記。㢮，廢也。柝，行夜木也。`從往則合，橫來則離，安危無常，要在說夫。`張儀說諸侯連和事秦為橫，蘇秦說諸侯連兵拒秦為從。蘇秦往則從合，張儀來則從離。`咸以得人為梟，失士為尤。`梟猶勝也，猶六博得梟則勝。`故樊噲披帷，入見高祖；`前書曰，樊噲，沛人也，封舞陽侯。高帝甞病，惡見人，卧禁中，詔戶者無得入。噲乃排闥直入，流涕曰：「獨不見趙高之事乎？」帝笑而起也。`高祖踞洗，以對酈生。`前書曰，沛公方踞床，令兩女子洗足，而見酈食其，食其曰：「必欲聚徒合義兵，誅無道，不宜踞見長者。」於是沛公輟洗謝之。`當此之會，乃黿鳴而鼈應也。`喻君臣相感也。焦贛易林曰「黿鳴岐野，鼈應於泉」也。`故能同心戮力，勤恤人隱，`隱，病也。國語曰「勤恤人隱，而除其害」也。`奄受區夏，遂定帝位，皆謀臣之由也。故一介之策，各有攸建，子長諜之，爛然有第。`前書音義曰：「諜，譜第也。」與「牒」通。司馬遷字子長，作史記，著功臣等傳，爛然各有第序也。`夫女魃北而應龍翔，洪鼎聲而軍容息；`女魃，旱神也。北猶退也。應龍，能興雲雨者也。山海經曰：「蚩尤作兵伐黃帝，黃帝乃令應龍攻之兾州之野。應龍蓄水，蚩尤請風伯、雨師從，大風雨。黃帝乃下天女曰妭，雨止，遂殺蚩尤。妭不得復上，所居不雨。」妭亦魃也，音步末反。「聲」或作「罄」，「容」或作「客」，衡集「容」作「害」，並未詳也。`溽暑至而鶉火棲，寒冰沍而黿鼉蟄。`棲，息也。禮記月令曰：「季夏土潤溽暑。」鶉火，午之宿也。三月在午，六月在酉。言當季夏之時，鶉火退於酉。沍，凝也。`今也，皇澤宣洽，海外混同，萬方億醜，并質共劑，若修成之不睱，尚何功之可立！`質、劑猶今分支契也。并、共猶言交通也。周禮曰：「凡賣買者質劑焉，大巿以質，小巿以劑。」鄭玄注云：「兩書一札，同而別之，長曰質，短曰劑。」劑音子隨反。`立事有三，言為下列；下列且不可庶矣，奚兾其二哉！`左傳魯叔孫豹曰：「太上有立德，其次有立功，其次有立言。」杜預注云：「立德，黃帝、堯、舜也。立功，禹、稷也。立言，史佚、周任、臧文仲。」`

 　　于茲搢紳如雲，儒士成林，及津者風攄，失塗者幽僻，遭遇難要，趨偶為幸。世易俗異，事埶舛殊，不能通其變，而一度以揆之，`易繫詞曰「通其變，使人不倦」也。`斯契船而求劔，守株而伺兔也。`契猶刻也。呂氏春秋曰：「楚人有涉江者，其劔自舟中墜於水，遽契其舟，曰『是吾劔所從墜也』。舟已行而劔不行，若此求劔，不亦惑乎！」韓子曰「宋人有耕者，田中有株，兔走觸之，折頸而死，因釋耕守株，兾復得兔，為宋國笑」也。`冒愧逞願，必無仁以繼之，有道者所不履也。越王句踐事此，故厥緒不永。`史記曰，越王句踐先吳興師，吳王聞之，悉發精兵擊越，敗之於夫椒。越王乃以餘兵五千人保棲於會稽。此為冒愧逞願，自取敗也。`捷徑邪至，我不忍以投步；干進苟容，我不忍以歙肩。`捷，疾也。歙，斂也，音翕。孟子曰：「阿意事貴，脅肩所尊，俗之情也。」歙亦脅也。`雖有犀舟勁檝，猶人涉卬否，有須者也。`前書曰：「羌戎弓矛之兵器不犀利。」音義曰：「今俗謂刀兵利為犀。犀，堅也。」詩衞風曰：「招招舟子，人涉卬否。人涉卬否，卬須我友。」卬，我也。須，待也。鄭玄注云：「人皆涉，我友未至，我獨待而不涉。言室家之道，非得所適貞女不行，非得禮義婚姻不成，喻仕當以道，不求妄進也。」`姑亦奉順敦篤，守以忠信，得之不休，不獲不吝。`姑，且也。休，美也。吝，恥也。`不見是而不惛，居下位而不憂，允上德之常服焉。`惛猶悶也。易曰：「不見是而無悶，樂則行之，憂則違之。」又曰「居上位而不驕，在下位而不憂」也。`方將師天老而友地典，與之乎高睨而大談，孔甲且不足慕，焉稱殷彭及周耼！`帝王紀曰：「黃帝以風后配上台，天老配中台，五聖配下台，謂之三公。其餘知天、規紀、地典、力牧、常先、封胡、孔甲等，或以為師，或以為將。」蓺文志陰陽有地典六篇。殷彭即老彭，殷賢人也。睨，視也。高視大談，言不同流俗。衡集作「矢談」，矢亦直也，義亦通也。`與世殊技，固孤是求。`技，巧也，音伎。本或作「拔」，誤也。`子憂朱泙曼之無所用，吾恨輪扁之無所敎也。`輪扁謂為輪者名扁也。扁音皮殄反。莊子曰：「輪扁對齊桓公曰：『斲輪之法，徐則甘而不固，疾則苦而不入。不疾不徐，得之於手而應之於心，口不能言也。臣不能以喻臣之子，臣子亦不能受之於臣。』」言泙曼屠龍旣無所用，輪扁斲輪亦不能敎人也。泙音匹萌反。`子覩木雕獨飛，愍我垂翅故棲，吾感去鼃附鴟，悲爾先笑而後號也。`鼃，蝦蟆也，音胡媧反。周易旅上九曰：「先笑而後號咷。」`

　　斐豹以斃督燔書，禮至以掖國作銘；`左傳曰，晉欒盈復入於晉，欒氏之力臣曰督戎，國人懼之。斐豹謂范宣子曰：「苟焚丹書，我殺督戎。」宣子曰：「而殺之，所不請於君焚丹書者有如日。」乃殺之。杜注曰：「蓋豹犯罪，沒為官奴，以丹書其罪。」左傳，衞伐邢，禮至與國子巡城，掖以赴外，殺之。禮至自為銘曰：「余掖殺國子，莫余敢止。」國子，邢正卿。禮至本衞人，仕邢為大夫。掖謂挾之而投於城外也。衡集「豹」字作「隷」也。`弦高以牛餼退敵，墨翟以縈帶全城；`左傳曰，秦師襲鄭及滑。鄭商人弦高將巿於周，遇之，以牛十二犒師。曰：「寡君聞吾子將出於獘邑，敢犒從者。」秦孟明曰：「鄭有備矣。」滅滑而還。墨子曰：「公輸般為雲梯以攻宋，墨子解帶為城，以牒為械，公輸般九攻，墨子九拒。公輸之攻墨，墨子之守有餘。楚王曰：『善哉，吾請無攻宋矣。』」`貫高以端辭顯義，蘇武以禿節效貞；`貫高，趙相也。端猶正也。獨正言趙王不反，高帝賢而赦之。蘇武使匈奴中，杖節卧起，節毛盡落。並見前書。`蒱且以飛矰逞巧，詹何以沈鉤致精；`列子曰：「蒱且子之弋，弱弓纖繳，乘風振之，連雙鶬於青雲之際。」又曰：「詹何以獨繭絲為綸，芒針為鉤，荊篠為竿，剖粒為餌，引盈車之魚。」周禮曰：「矰矢用弋射。」鄭玄注云：「結繳於矢謂之矰。矰，高也。」`弈秋以棊局取譽，王豹以清謳流聲。`弈，圍局也，棊即所執之子。秋，名也。孟子曰：「弈秋，通國之善弈者。」又曰「王豹處於淇而河西善謳」也。`㒒進不能參名於二立，退又不能羣彼數子。`二立謂太上立德，其次立功也。上云「立事有三，言為下列，下列且不可庶，況其二哉」，故言不能參名於二立也。臣賢案：古本作「二立」，流俗本及衡集「立」字多作「匹」，非也。數子謂斐豹以下也。`愍三墳之旣穨，惜八索之不理。`左傳曰，楚左史倚相能讀三墳、五典、八索、九丘。孔安國以為三墳五典，三皇之書，八卦之說謂之八索。此以下言不能立德立功，唯欲立言而已。`庶前訓之可鑽，聊朝隱乎柱史。`前書東方朔曰：「首陽為拙，柱下為工。」應劭曰：「老子為周柱下史，朝隱終身無患，是為上也。」`且韞櫝以待價，踵顏氏以行止。`論語子貢曰：「有美玉於斯，韞櫝而藏諸，求善賈而沽諸？」子曰：「我待價者也。」又子謂顏回曰：「用之則行，捨之則藏，唯我與爾有是夫。」`曾不慊夫晉、楚，敢告誠於知己。`孟子曾子曰：「晉、楚之富，不可及也。彼以其富，我以吾仁，彼以其爵，我以吾義，吾何慊也？」慊猶羨也，音苦簟反。`

陽嘉元年，復造候風地動儀。以精銅鑄成，員徑八尺，合蓋隆起，形似酒尊，飾以篆文山龜鳥獸之形。中有都柱，傍行八道，施關發機。外有八龍，首銜銅丸，下有蟾蜍，張口承之。`蟾蜍，蝦蟆也。蟾音時占反，蜍音時諸反。`其牙機巧制，皆隱在尊中，覆蓋周密無際。如有地動，尊則振龍機發吐丸，而蟾蜍銜之。振聲激揚，伺者因此覺知。雖一龍發機，而七首不動，尋其方面，乃知震之所在。驗之以事，合契若神。自書典所記，未之有也。甞一龍機發而地不覺動，京師學者咸怪其無徵，後數日驛至，果地震隴西，於是皆服其妙。自此以後，乃令史官記地動所從方起。

時政事漸損，權移於下，衡因上疏陳事曰：「伏惟陛下宣哲克明，繼體承天，中遭傾覆，龍德泥蟠。`傾覆謂順帝為太子時廢為濟陰王。蟠音薄寒反。廣雅曰：「蟠，曲也。」揚雄方言曰：「未升天龍謂之蟠。」`今乘雲高躋，磐桓天位，誠所謂將隆大位，必先倥偬之也。`倥音口弄反，偬音子弄反。埤蒼曰：「倥偬，窮困也。」亦謂順帝被廢時也。`親履艱難者知下情，備經險易者達物偽。`左傳曰：「晉侯在外十九年矣，險阻艱難備甞之矣，人之情偽盡知之矣。」`故能一貫萬機，靡所疑惑，百揆允當，庶績咸熙。宜獲福祉神祇，受譽黎庶。而陰陽未和，灾眚屢見，神明幽遠，冥鑒在茲。福仁禍淫，景響而應，因德降休，乘失致咎，天道雖遠，吉凶可見，近世鄭、蔡、江、樊、周廣、王聖，皆為效矣。`事具宦者傳。`故恭儉畏忌，必蒙祉祚，奢淫諂慢，鮮不夷戮，前事不忘，後事之師也。夫情勝其性，流遯忘反，`性者生之質，情者性之欲。性善情惡，情勝則荒淫也。`豈唯不肖，中才皆然。苟非大賢，不能見得思義，故積惡成釁，罪不可解也。向使能瞻前顧後，援鏡自戒，則何陷於凶患乎！`楚辭曰：「瞻前而顧後兮，援鏡自戒。」謂引前事以為鏡而自戒勑也。韓詩外傳曰：「明鏡所以照形，往古所以知今。」`貴寵之臣，衆所屬仰，其有愆尤，上下知之。襃美譏惡，有心皆同，故怨讟溢乎四海，神明降其禍辟也。`辟，罪也，音頻亦反。`頃年雨常不足，思求所失，則洪範所謂『僭恒陽若』者也。`恒，常也。若，順也。孔安國注洪範云：「君行僭差則常陽順之，常陽則多旱也。」`懼羣臣奢侈，昏踰典式，自下逼上，用速咎徵。又前年京師地震土裂，`順帝永建三年正月，京師地震也。`裂者威分，震者人擾也。君以靜唱，臣以動和，威自上出，不趣於下，禮之政也。竊懼聖思厭倦，制不專己，恩不忍割，與衆共威。威不可分，德不可共。洪範曰：『臣有作威作福玉食，害于而家，凶于而國。』天鑒孔明，雖踈不失，灾異示人，前後數矣，而未見所革，以復往悔。`革，改也。復，反也。`自非聖人，不能無過。願陛下思惟所以稽古率舊，勿令刑德八柄不由天子。`周禮，太宰以八柄詔王馭羣臣，一曰爵，二曰祿，三曰予，四曰置，五曰生，六曰奪，七曰廢，八曰誅。`若恩從上下，事依禮制，禮制脩則奢僭息，事合宜則無凶咎。然後神望允塞，灾消不至矣。」

初，光武善讖，及顯宗、肅宗因祖述焉。自中興之後，儒者爭學圖緯，兼復附以訞言。衡以圖緯虛妄，非聖人之法，乃上疏曰：「臣聞聖人明審律歷以定吉凶，重之以卜筮，雜之以九宮，`易乾鑿度曰：「太一取其數以行九宮。」鄭玄注云：「太一者，北辰神名也。下行八卦之宮，每四乃還於中央。中央者，北辰之所居，故謂之九宮。天數大分，以陽出，以陰入。陽起于子，陰起於午，是以太一下九宮，從坎宮始，自此而從於坤宮，又自此而從於震宮，又自此而從於巽宮，所以行半矣，還息於中央之宮。旣又自此而從於乾宮，又自此而從於兌宮，又自此而從於艮宮，又自此而從於离宮，行則周矣，上游息於太一之星而反紫宮。行起從坎宮始，終於离宮也。」`經天驗道，本盡於此。或觀星辰逆順，寒燠所由，或察龜策之占，巫覡之言，`前書曰：「齊肅聦明者，神或降之。」在男曰覡，在女曰巫。覡音胡歷反。`其所因者，非一術也。立言於前，有徵於後，故智者貴焉，謂之讖書。讖書始出，蓋知之者寡。自漢取秦，用兵力戰，功成業遂，可謂大事，當此之時，莫或稱讖。若夏侯勝、眭孟之徒，以道術立名，其所述著，無讖一言。劉向父子領校祕書，閱定九流，亦無讖錄。成、哀之後，乃始聞之。`眭弘字孟，魯國蕃人也。昭帝時，以明經為議郎。夏侯勝字長公，東平人，好洪範五行傳說，宣帝時為太子太傅。又成、哀時，有詔使劉向及子歆於祕書校定經、傳、諸子等。九流謂儒家、道家、陰陽家、法家、名家、墨家、縱橫家、雜家、農家，見蓺文志、並無讖說也。`尚書堯使鮌理洪水，九載績用不成，鮌則殛死`殛，誅死也。`禹乃嗣興。而春秋讖云『共工理水』。凡讖皆云黃帝伐蚩尤，而詩讖獨以為『蚩尤敗，然後堯受命』。春秋元命包中有公輸班與墨翟，事見戰國，非春秋時也。`衡集云「班與墨翟並當子思時，出仲尼後」也。`又言『別有益州』。益州之置，在於漢世。`前書武帝始置益州。`其名三輔諸陵，世數可知。至於圖中訖于成帝。一卷之書，互異數事，聖人之言，埶無若是，殆必虛偽之徒，以要世取資。往者侍中賈逵摘讖互異三十餘事，諸言讖者皆不能說。至於王莽篡位，漢世大禍，八十篇何為不戒？則知圖讖成於哀平之際也。且河洛、六蓺，篇錄已定，後人皮傅，無所容篡。`衡集上事云：「河洛五九，六蓺四九，謂八十一篇也。」傅音附。臣賢案：衡集云：「後人皮傅，無所容竄。」又揚雄方言曰：「秦、晉言非其事謂之皮傅。」謂不深得其情核，皮膚淺近，強相傅會也。後人不達皮膚之意，流俗本多作「頗傳」者，誤也。無所容竄謂不容妄有加增也。莊子曰：「竄句籍辭。」續漢書亦作「竄」。本作「篡」者，義亦通也。`永元中，清河宋景遂以歷紀推言水灾，而偽稱洞視玉版。`遯甲開山圖曰：「禹遊於東海，得玉珪，碧色，長一尺二寸，圓如日月，以自照，自達幽冥。」言宋景歷紀推知水災，非洞視玉版所見也。`或者至於弃家業，入山林。後皆無效，而復采前世成事，以為證驗。至於永建復統，則不能知。`永建，順帝即位年也。復統謂廢而復立，言讖家不論也。`此皆欺世罔俗，以昧埶位，情偽較然，莫之糾禁。且律歷、卦候、九宮、風角，數有徵效，世莫肯學，而競稱不占之書。`謂競稱讖書也。`譬猶畫工，惡圖犬馬而好作鬼魅，誠以實事難形，而虛偽不窮也。`韓子曰「客為齊王畫者。問：『畫孰難？』對曰：『狗馬最難。』『孰易？』『鬼魅最易。』狗馬，人所知也，故難；鬼魅無形，故易」也。`宜收藏圖讖，一禁絕之，則朱紫無所眩，典籍無瑕玷矣。」

後遷侍中，帝引在帷幄，諷議左右。甞問衡天下所疾惡者。宦官懼其毀己，皆共目之，衡乃詭對而出。閹豎恐終為其患，遂共讒之。

衡常思圖身之事，以為吉凶倚伏，幽微難明，乃作思玄賦，`玄，道也，德也。老子曰：「玄之又玄，衆妙之門。」`以宣寄情志。其辭曰：

　　仰先哲之玄訓兮，雖彌高其弗違。`玄訓，道德之訓也。論語顏回曰：「仰之彌高。」`匪仁里其焉宅兮，匪義迹其焉追？`論語孔子曰：「里仁為美，宅不處仁，焉得知？」里、宅，皆居也。`潛服膺以永靚兮，綿日月而不衰。`說文曰：「膺，匈也。」禮記曰：「服膺拳拳而不息。」靚音才性反。前書音義曰：「靚與『靜』同。」`伊中情之信脩兮，慕古人之貞節。`脩謂自脩為善也。楚辭曰：「苟中情其好脩兮。」`竦余身而順止兮，遵繩墨而不跌。`竦，企立也。禮記曰：「為人臣止於恭，為人子止於孝，為人父止於慈，與國人交止於信。」跌，蹉也，音徒結反。繩墨諭禮法也。楚辭曰：「遵繩墨而不頗。」`志團團以應懸兮，誠心固其如結。`團團，垂貌也。詩曰：「心之憂矣，如或結之。」`旌性行以制佩兮，佩夜光與瓊枝。`旌，明也。夜光，美玉。瓊枝，玉樹。以諭堅貞也。楚辭曰「折瓊枝以繼佩」也。`𦆈幽蘭之秋華兮，又綴之以江蘺。`案：𦆈音租緩反。字書亦「纂」字也。纂，繫也。諸家音並戶珪反，誤也。江蘺，香草也。本草經曰：「蘪蕪，一名江蘺。」即芎藭苗也。楚辭曰：「扈江蘺與薜芷兮，紉秋蘭以為佩。」皆取芬芳以象德也。`美襞積以酷裂兮，允塵邈而難虧。`襞積，衣襵也。酷裂，香氣盛也。司馬相如曰：「酷裂淑郁。」又曰：「襞積褰皺。」允，信也。塵，乆也。邈，遠也。虧猶歇也。衣服芬芳，乆而不歇，以喻道德著美，幽而不屈也。`旣姱麗而鮮雙兮，非是時之攸珍。`姱音口瓜反。王逸注楚詞曰：「姱，好也。」攸，所也。言德雖美好，而時人不珍也。`奮余榮而莫見兮，播余香而莫聞。幽獨守此庂陋兮，敢怠皇而舍勤。`怠，惰也。皇，暇也。舍，廢也。`幸二八之遻虞兮，喜傅說之生殷；尚前良之遺風兮，恫後辰而無及。`二八，八元、八愷也。遻，遇也，音五故反。虞，虞舜也。尚，慕也。恫，痛也，音通。辰，時也。痛己後時而不及之也。`何孤行之焭焭兮，孑不羣而介立？感鸞鷖之特棲兮，悲淑人之稀合。`山海經曰，女床山有鳥，五采，名曰鸞，見則天下安寧。又曰，九疑山有五采之鳥，名鷖。淑，善也。特，獨也。言靈鳥旣獨棲，善人亦少合也。`

 　　彼無合其何傷兮，患衆偽之冒真。旦獲讟于羣弟兮，啟金縢而乃信。`旦，周公也。讟，謗也。信音申。成王立，周公攝政，其弟管叔、蔡叔等謗言，云公將不利於孺子，周公乃誅二叔。秋大孰未穫，天大雷電以風，禾盡偃。成王與大夫啟金縢之書，乃得周公所自以為功代武王之策，方信周公忠於國家也。事見尚書。`覽蒸民之多僻兮，畏立辟以危身。`蒸，衆也。僻，邪也。辟，法也。詩曰「人之多僻，無自立辟」也。`曾煩毒以迷或兮，羌孰可與言己？`曾，重也。羌，發語辭也。言己之志，無可為言之也。`私湛憂而深懷兮，思繽紛而不理。`湛音沈。繽紛，亂貌也。`願竭力以守義兮，雖貧窮而不改。執雕虎而試象兮，阽焦原而跟止。`彫虎，有文也。阽，臨也。焦原，原名也。跟，足踵也。尸子曰：「中黃伯曰：『我左執太行之獶，右執彫虎，唯象之未試，吾或焉。有力者則又願為牛，與象，自謂天下之義人也。惡乎試之？曰，夫貧窮，太行之獶也；跡賤者，義之彫虎也。吾日試之矣。』」又曰：「莒國有名焦原者，廣尋，長五十步，臨百刃之谿，莒國莫敢近也。有以勇見莒子者，獨却行劑踵焉，此所以服莒國也。夫義之為焦原也高矣，此義所以服一世也。」衡言躬履仁義，不避險難，亦足以服一代之人也。`庶斯奉以周旋兮，要旣死而後已。`左傳史克曰：「奉以周旋，不敢失墜。」論語孔子曰：「死而後已，不亦遠乎？」`俗遷渝而事化兮，泯規矩之圜方。`化，變也。泯，滅也。`珍蕭艾於重笥兮，謂蕙芷之不香。`蕭，蒿也。笥，篋也。蕙、芷，並香草也。貴蕭艾，喻任小人。謂蕙芷為不香，喻棄賢人也。`斥西施而弗御兮，羈要褭以服箱。`斥，遠也。西施，越之美女也。要音於皎反。褭音奴了反。呂氏春秋曰：「要褭，古之駿馬也。」服，駕也。箱，車也。言疏遠美女，又以駿馬駕車，並喻不能用賢也。`行陂僻而獲志兮，循法度而離殃。`陂，不正也。離，被也。`惟天地之無窮兮，何遭遇之無常！不抑操而苟容兮，譬臨河而無航。`航，船也。孫卿子曰：「偷合苟容以持祿。」周書陰符曰：「四輔不存，若濟河無舟矣。」`欲巧笑以干媚兮，非余心之所甞。襲溫恭之黻衣兮，披禮義之繡裳。`襲，重也。周禮黑與青謂之黻，五色備曰繡。`辮貞亮以為鞶兮，雜技蓺以為珩。`說文曰：「辮，交織也。」音蒱殄也。禮記曰：「男鞶革，女鞶絲。」鄭玄注云：「鞶，小囊，盛帨巾也。」珩，佩玉也。`昭綵藻與雕琢兮，璜聲遠而彌長。`璜，佩玉也。爾雅曰：「半璧曰璜。」言佩服之美，喻道德之盛也。`淹棲遟以恣欲兮，燿靈忽其西藏。`〕淹，乆也。棲遲，遊息也。燿靈，日也。楚辭曰：「燿靈安藏。」言年歲之蹉跎也。`恃己知而華予兮，鶗鴂鳴而不芳。`己知猶知己也。華，榮也。予，衡自謂也。鶗鴂，鳥名，喻讒人也。廣雅曰：「鷤䳏，布穀也。」楚辭曰：「恐鷤䳏之先鳴兮，使夫百草為之不芳。」王逸注云：「以喻讒言先至，使忠直之士被罪也。」言恃知己以相榮，反遇讒而見害也。`兾一年之三秀兮，遒白露之為霜。`三秀，芝草也。楚辭曰：「采三秀於山閒。」說文曰：「遒，迫也。」方秀遇霜，喻以賢被讒也。`時亹亹而代序兮，疇可與乎比伉？`亹亹，進貌也。謂四時更進而代序。疇，誰也。伉，偶也。伉，協韻音苦郎反。`咨妒嫮之難並兮，想依韓以流亡，`咨，歎也。妒，忌也。嫮，美也，音胡故反。楚辭曰：「嫮目宜笑。」言嫉妒者，憎惡美人，故難與並也。韓謂齊仙人韓終也。為王採藥，王不肯服，終自服之，遂得仙。楚辭曰：「羨韓衆之得一。」流亡謂流遁亡去也。`恐漸冉而無成兮，留則蔽而不章。

　　心猶與而狐疑兮，即歧阯而攄情。`歧阯，山足也。周文王所居也。`文君為我端蓍兮，利飛遁以保名。`文君，文王也。端，正也。楚辭曰：「詹尹端策拂龜。」周易遁卦上九曰：「肥遁無不利。」淮南九師道訓曰：「遁而能飛，吉孰大焉？」`歷衆山以周流兮，翼迅風以揚聲。`遁卦艮下乾上，艮為山，故曰歷衆山。從二至四為巽，巽為風，故曰翼迅風也。`二女感於崇岳兮，或冰折而不營。`遁上九變而為咸。咸，感也。咸卦艮下兌上，從二至四為巽，與兌為二女也。崇岳謂艮也。從三至五為乾。易說卦曰：「乾為冰，兌為毀折。」陽不求陰，故曰冰折而不營也。`天蓋高而為澤兮，誰云路之不平！`乾變為兌，乾為天，兌為澤，故曰天為澤。言天高尚為澤，誰云路之不平？言可行也。`勔自強而不息兮，蹈玉階之嶢崢。`勔，勉也。乾為金玉，故曰玉階。嶢崢，高峻貌。嶢音堯。崢音士耕反。`懼筮氏之長短兮，鑽東龜以觀禎。`左傳晉卜人曰：「筮短龜長，不如從長。」言筮之未盡，復以龜卜之也。周禮「龜人掌六龜之屬，東龜曰果屬，其色青」也。`遇九皐之介鳥兮，怨素意之不逞。`詩小雅曰：「鶴鳴九皐。」注云：「皐，澤中溢水出所為也。自外數至九，喻深遠也。」介，耿介也。龜經有棲鶴兆也。言卜得鶴兆也。逞，快也，協韻音丑貞反。`遊塵外而瞥天兮，據冥翳而哀鳴。`瞥，視也，音普列反。冥翳，高遠也。`鵰鶚競於貪婪兮，我脩絜以益榮。`鵰、鶚，鷙鳥也，以喻讒佞也。`子有故於玄鳥兮，歸母氏而後寧。`子謂衡也。有故於玄鳥謂卜得鶴兆也。易曰：「鳴鶴在陰，其子和之。我有好爵，吾與汝糜之。」言子歸母氏然後得寧，猶臣遇賢君方享爵祿。勸衡求聖君以仕之也。`

　　占旣吉而無悔兮，簡元辰而俶裝。`悔，惡也。元辰，吉辰也。俶，整也。`旦余沐於清原兮，晞余髮於朝陽。`晞，乾也。朝陽，日也。爾雅曰：「山東曰朝陽。」楚辭曰「朝濯髮於陽谷，夕晞余身乎九陽」也。`漱飛泉之瀝液兮，咀石菌之流英。`瀝液，微流也。咀，嚼也。石菌，芝也。英，華也。`翾鳥舉而魚躍兮，將往走乎八荒。`翾，飛也，音許緣反。走猶赴也，音奏。八荒，八方荒遠地也。淮南子曰：「登太山，履石封，以望八荒。」`過少皥之窮野兮，問三丘乎句芒。`帝王紀曰：「少昊邑于窮桑，都曲阜，故或謂之窮桑帝。」地在魯城北。衡欲往東方，故先過窮桑之野。三丘，東海中三山也，謂蓬萊、方丈、瀛洲。句芒、木正，東方之神也。`何道真之淳粹兮，去穢累而票輕。`道真謂道德之真。班固幽通賦曰：「矧沈躬於道真。」不澆曰淳，不雜曰粹。票音匹妙反，猶飄颻也。`登蓬萊而容與兮，鼇雖抃而不傾。`鼇，大龜也。列子曰：「勃海之東有大壑焉，其中有五山，一曰岱輿，二曰員嶠，三曰方壺，四曰瀛洲，五曰蓬萊。隨波上下往還，不得暫峙。仙聖訴於帝，使巨鼇十五舉首而戴之，迭為三番，六萬歲一交焉，五山始不動。」抃音皮媛反。楚辭曰：「鼇戴山抃。」說文曰：「抃，撫手也。」`留瀛洲而採芝兮，聊且以乎長生。`東方朔十洲記曰「瀛洲，在東海之東，上生神芝仙草，有玉石膏出泉如酒味，名之為玉酒，飲之令人長生」也。`憑歸雲而遐逝兮，夕余宿乎扶桑。`扶桑，日所出，在湯谷中，其桑相扶而生。見淮南子。`噏青岑之玉醴兮，餐沆瀣以為糧。`爾雅曰：「山小而高曰岑。」郭璞注曰：「言岑崟也。」楚辭曰：「餐六氣而飲沆瀣。」王逸注云：「沆瀣，夜半氣也。」「糧」或作「粻」。`發昔夢於木禾兮，穀崐崘之高岡。`山海經曰：「崐崘墟在西北，方八百里，高萬仞，上有木禾，長五尋，大五圍。」昔，夜也。穀，生也。衡此夜夢禾生於崐崘山之上，即下文云「抨巫咸作占夢，含嘉秀以為敷」是也。衡集注及近代注解皆云「昔日夢至木禾，今親往見焉，是為發昔夢也。」臣賢案：衡之此賦，將往走乎八荒以後，即先往東方，次往南方，乃適西方，此時正在湯谷、扶桑之地，崐崘乃西方之山，安得已往崐崘見木禾乎？良由尋究不精，致斯謬耳。`朝吾行於湯谷兮，從伯禹於稽山。`湯谷，日所出也。孔安國注尚書曰：「禹代鯀為崇伯，故稱伯。」吳越春秋曰：「禹登茅山，大會計理國之道，故更名其山曰會稽」也。`集羣神之執玉兮，疾防風之食言。`左傳曰：「禹合諸侯於塗山，執玉帛者萬國。」國語仲尼曰：「昔禹致羣神於會稽之山，防風氏後至，禹殺而戮之。」客曰：「敢問誰為神？」仲尼曰：「山川之守，足以紀綱天下者，其守為神。」食言謂後至也。爾雅曰：「食，偽也。」`

　　指長沙以邪徑兮，存重華乎南鄰。`長沙，今潭州也。從稽山西南向長沙，故云邪徑。存猶問也。重華，舜名。葬於蒼梧，在長沙南，故云「南鄰」也。`哀二妃之未從兮，翩儐處彼湘瀕。`二妃，舜妻堯女娥皇、女英。翩，連翩也。儐，棄也。瀕，水涯也。劉向列女傳曰：「舜陟方，死於蒼梧，二妃死於江、湘之閒，俗謂之湘君、湘夫人也。」禮記云「舜葬蒼梧，二妃不從」也。`流目覜夫衡阿兮，睹有黎之圮墳；痛火正之無懷兮，託山陂以孤魂。`衡阿，衡山之曲也。黎，顓頊之子祝融也，為高辛氏之火正，葬於衡山。圮，毀也。盛弘之荊州記云：「衡山南有南正重黎墓。楚靈王時山崩，毀其墳，得營丘九頭圖焉。」`愁蔚蔚以慕遠兮，越卬州而愉敖。`河圖曰：「天有九部八紀，地有九州八柱。東南神州曰晨土，正南卬州曰深土，西南戎州曰滔土，正西弇州曰开土，正中兾州曰白土，西北柱州曰肥土，北方玄州曰成土，東北咸州曰隱土，正東揚州曰信土。」愉，樂也。敖，游也。`躋日中于昆吾兮，憩炎天之所陶。`淮南子曰：「日至于昆吾，是謂正中。」高誘注云：「昆吾，丘名，在南方。」憩，息也。東方朔神異經曰：「南方有火山，長四十里，廣四五里，晝夜火然。」陶猶炎熾也。`揚芒熛而絳天兮，水泫沄而涌濤。`芒，光芒也。字林曰：「熛，飛火也。」音必遙反。泫音胡犬反，沄音戶昆反，並水流貌也。`溫風翕其增熱兮，惄鬱邑其難聊。`溫風，炎風也。淮南子曰：「南方之極，自北戶之外，南至委火、炎風之野，二萬二千里。」惄音奴覿反。爾雅曰「惄，思也」。`顝羈旅而無友兮，余安能乎留茲？`顝，獨也，音苦骨反。不能留此，將復西行也。`

　　顧金天而歎息兮，吾欲往乎西嬉。`金天氏，西方之帝少皞也。嬉，戲也。`前祝融使舉麾兮，纚朱鳥以承旗。`繩，繫也，音山綺反。朱鳥，鳳也。楚辭曰「凰皇翼其承旗」也。`躔建木於廣都兮，拓若華而躊躇。`躔，次也。拓猶折也。淮南子曰：「建木在廣都，若木在建木西，末有十日，其華照地。」山海經曰，廣都之野，后稷葬焉。楚辭曰：「折若木以拂日。」躊躇猶俳回也。躊音直流反。躇音直余反。`超軒轅於西海兮，跨汪氏之龍魚；聞此國之千歲兮，曾焉足以娛余？`山海經曰「軒轅之國，在窮山之際，其下壽者八百歲。龍魚在其北，一曰蝦魚，有神巫乘此以行九野。一曰鱉魚，在汪野北，其為魚也如鯉魚。白人之國在龍魚北」也。`

　　思九土之殊風兮，從蓐收而遂徂。`九土，九州也。蓐收，西方神也。徂，往也。欲還中土也。`欻神化而蟬蛻兮，朋精粹而為徒。`欻，疾貌也，音許勿反。蛻音稅。說文曰：「蛻，蟬蛇所解皮也。」言去故就新，若蟬之蛻也。朋猶侶也。粹，美也。`蹶白門而東馳兮，云台行乎中野。`蹶音厥。鄭玄注禮記云：「蹶，行處之貌也。」淮南子曰：「自東北方曰方土之山，曰蒼門；東方曰東極之山，曰開明之門；東南方曰波母之山，曰陽門；南方曰南極之山，曰暑門；西南方曰編駒之山，曰白門；西方曰西極之山，曰閭闔之門；西北方曰不周之山，曰幽都之門；北方曰北極之山，曰寒門。凡八極之雲，是雨天下，八門之風，是節寒暑。」爾雅曰：「台，我也。」野，協韻音神渚反。`亂弱水之潺湲兮，逗華陰之湍渚。`正絕流曰亂。山海經曰：「崐崘之丘，其下有弱水之川環之。」注云：「其水不勝鳥毛。」潺湲，流貌也。逗，止也。華陰，華山之北也。臨河，故云「湍渚」。`號馮夷俾清津兮，櫂龍舟以濟予。`號，呼也。聖賢冢墓記曰：「馮夷者，弘農華陰潼鄉隄首里人，服八石，得水仙，為河伯。」龍魚河圖曰：「河伯姓呂名公子，夫人姓馮名夷。」俾，使也。清，靜也。津，濟度處。靜之使無波濤也。櫂，楫也。淮南子曰：「龍舟，鷁首，浮吹以虞。」予，我也。`會帝軒之未歸兮，悵相佯而延佇。`帝軒，黃帝也。鑄鼎於湖，在今湖城縣，與河、華相近。未歸謂黃帝得仙升天，神靈未歸。相佯猶俳回也。`呬河林之蓁蓁兮，偉關雎之戒女。`呬音許吏反。爾雅曰：「呬，息也。」蓁蓁，茂盛貌。山海經云：「北望河林，其狀如蒨。」偉，美也。詩國風曰：「關關雎鳩，在河之洲。窈窕淑女，君子好仇。」衡睹河洲而思之也。`黃靈詹而訪命兮，摎天道其焉如。`黃靈，黃帝神也。爾雅曰：「詹，至也。訪，謀也。摎，求也。」`曰近信而遠疑兮，六籍闕而不書。`曰，黃帝荅言也。六籍，六經也。`神逵昧其難覆兮，疇克謨而從諸？`逵，道也。爾雅曰：「覆，審也。疇，誰也。謨，謀也。」`牛哀病而成虎兮，雖逢昆其必噬。`昆，兄也。淮南子曰：「昔公牛哀病七日，化而為虎。其兄覘之，虎搏而殺之，不知其兄也。」`鼈令殪而尸亡兮，取蜀禪而引世。`鼈令，蜀王名也。令音靈。殪，死也。禪，傳位也。引，長也。揚雄蜀王本紀曰「荊人鼈令死，其尸流亡，隨江水上至成都，見蜀王杜宇，杜宇立以為相。杜宇號望帝，自以德不如鼈令，以其國禪之，號開明帝。下至五代，有開明尚，始去帝號，復稱王」也。`死生錯而不齊兮，雖司命其不晣。`錯，交錯也。司命，天神也。春秋佐助期曰：「司命，神，名為滅黨，長八尺，小鼻，望羊，多髭，癯瘦，通於命運期度。」晣，明也，協韻音之逝反。`竇號行於代路兮，後膺祚而繁廡。`竇謂孝文竇皇后也。繁廡，茂盛也。呂太后時，出宮人以賜諸王，竇姬家在清河，願如趙近家，遺宦者吏，必置我趙伍中。宦者忘之，誤置代伍中，姬涕泣不欲往，相強乃行。至代，代王獨幸竇姬，生景帝，後立為皇后。景帝生十四子，後至光武中興也。`王肆侈於漢庭兮，卒銜恤而絕緒。`王謂孝平王皇后，莽之女也。前書聘以黃金二萬斤，遣劉歆奉乘輿法駕，迎后于第。及莽篡位，后常稱疾不朝，會莽誅，后自投火中而死。恤，憂也。詩小雅曰：「出則銜恤。」絕緒言無後也。`尉尨眉而郎潛兮，逮三葉而遘武。`尉謂都尉顏駟也。尨，蒼雜色也。遘，遇也。漢武故事曰：「上至郎署，見一老郎，鬢眉皓白，問：『何時為郎？何其老也？』對曰：『臣姓顏，名駟，以文帝時為郎。文帝好文而臣好武，景帝好老而臣尚少，陛下好少而臣已老，是以三葉不遇也。』上感其言，擢為會稽都尉」也。`董弱冠而司衮兮，設王隧而弗處。`董賢字聖卿，哀帝時為大司馬，年二十二。衮，三公服也。時哀帝令為賢起冢，至尊無以加。及帝崩，王莽殺賢於獄中。左傳曰，晉侯請隧，曰：「王章也。」禮記曰「二十曰弱冠」也。`夫吉凶之相仍兮，恒反側而靡所。穆負天以恱牛兮，豎亂叔而幽主。`穆，魯大夫叔孫豹也，謚曰穆。牛謂豎牛，豹之子也。幽，閉也。大夫稱主。左傳曰，叔孫豹奔齊，宿於庚宗，遇婦人而私焉。至齊，夢天壓己，弗勝，顧而見人，號之曰「牛，助余」，乃勝之。及後還魯，庚宗之婦人獻以雉，曰：「余子長矣。」召而見之，則所夢也。遂使為豎，有寵。及穆子遇疾，豎牛欲亂其室，曰：「夫子疾病，不欲見人。」牛不進食，穆子遂餓而死。`文斷袪而忌伯兮，閹謁賊而寧后。`文，晉文公也。袪，袂也。忌，怨也。伯謂伯楚也。謁，告也。賊謂呂甥、兾芮等。寧，安也。后，文公也。初，晉獻公使寺人勃鞮伐公於蒲城，公踰垣，勃鞮斬其袪。及公入國，呂甥、兾芮謀作亂，伯楚知之，以告公。公會秦伯于王城，殺呂、郄。伯楚，勃鞮字也。事見國語也。`通人闇於好惡兮，豈愛惑之能剖？`通人謂穆子、文公等。闇於好惡謂初恱豎牛，後以餓死；始怨勃鞮，終能告賊。剖，分也。言通人尚闇於好惡，況愛寵昏惑者豈能分之？`嬴擿讖而戒胡兮，備諸外而發內。`嬴，秦姓也。擿猶發也。謂始皇發讖，云「亡秦者胡」，乃使蒙恬北築長城，以為外備，而不知胡亥竟為趙高所殺，秦氏遂亡，是發內。`或輦賄而違車兮，孕行產而為對。`輦，運也。違，避也。車謂張車子也。有夫婦夜田者，天帝見而矜之，問司命曰：「此可富乎？」司命曰：「命當貧，有張車子財可以借而與之期。曰，車子生，急還之。」田者稍富，及期，夫婦輦其賄以逃。同宿有婦人，夜生子，問名於其父，父曰：「生車閒，名車子。」其家自此之後遂大貧敝。見搜神記。`慎竈顯於言天兮，占水火而妄誶。`爾雅曰：「誶，告也。」左傳曰：「日有食之。梓慎曰：『將水。』叔孫昭子曰：『旱也。』後果大旱。」又曰「宋、衞、陳、鄭將火，鄭大夫裨竈請瓘斝、玉瓚禳火，子產弗予。竈曰：『不用吾言，鄭又將火。』子產曰：『天道遠，人道邇，非爾所及。』遂不與，亦不復火」也。`梁叟患夫黎丘兮，丁厥子而事刃，親所睇而弗識兮，矧幽冥之可信。`梁叟，梁國之老人也。丁，當也。睇，視也。矧，況也。呂氏春秋曰：「梁北有黎丘鄉，鄉有丈人往市，醉而歸者，黎丘竒鬼效其子之狀而道苦之。丈人醒，謂其子曰：『吾為而父，我醉，女道苦我，何故？』其子泣曰：『必竒鬼也。』丈人明日之市，醉，其真子迎之，丈人拔劔而刺之。」事音側利反。前書音義曰「江東人以物插地中為事」也。`毋綿攣以涬己兮，思百憂以自疢。`綿攣猶牽制也。涬音胡鼎反。衡集注云：「涬，引也。言勿牽制於俗，引憂於己。」詩曰：「無思百憂，秖自重兮。」`彼天監之孔明兮，用棐忱而佑仁。`監，視也，孔，甚也。棐，輔也。忱，誠也。佑，助也。言天之視人甚明，唯輔誠信而助仁德也。尚書曰：「天監厥德。」又曰：「天威棐忱。」`湯蠲體以禱祈兮，蒙厖禠以拯人。`蠲，絜也。祈，求也。爾雅曰：「厖，大也。禠，福也。」帝王紀曰：「湯時大旱七年，殷史卜曰：『當以人禱。』湯曰：『必以人禱，吾請自當。』遂齋戒，翦髮斷爪，以己為牲，禱於桑林之社，果大雨。」言蒙天大福以拯救人。衡集「祈」字作「祊」。祊，祭也。禠音斯。`景三慮以營國兮，熒惑次於它辰。`景，宋景公也。三慮謂三善言也。景公有疾，司馬子韋曰：「熒惑守心。心，宋之分野。君當祭之，可移於相。」公曰：「相，股肱也。除心腹之疾而寘之股肱，可乎？」曰：「可移於民。」公曰：「民所以為國，無民何以為君？」曰：「可移於歲。」公曰：「歲，所以養人也。歲不登，何以畜人乎？」子韋曰：「君善言三，熒惑必退三舍。」見呂氏春秋也。`魏顆亮以從理兮，鬼亢回以敝秦。`魏顆，魏武子之子也。亮，信也。左傳曰，晉魏顆敗秦師於輔氏，獲杜回。杜回，秦之力人也。初，魏武子有嬖妾，武子疾，命顆曰：「必嫁是妾。」疾病，則曰：「必以為殉。」及卒，顆嫁之，曰：「疾病則亂，吾從其治也。」輔氏之役，顆見老人結草以亢杜回，躓而顛，故獲之。夜夢之曰：「余，而所嫁婦人之父也。爾用先人治命，余是以報也。」`咎繇邁而種德兮，德樹茂乎英、六。`尚書曰：「咎繇邁種德。」注云：「邁，行也。種，布也。」英、六，並國名。咎繇能行布道德，子孫茂盛，封於英、六。帝王紀：「皐陶卒，葬之於六，禹封其少子於六，以奉其祀。」六故城在今壽州安豐縣南也。`桑末寄夫根生兮，卉旣彫而已毓。`根生謂寄生也。言百草至寒皆彫落，唯寄生獨榮於桑之末。本草經：「桑上寄生，一名寄屑，一名寓木，一名宛童。」以喻咎繇封於英、六，餘國先滅，英、六獨存也。`有無言而不讎兮，又何往而不復？`言咎繇布德行仁，慶流後裔，詩曰：「無言不讎。」易曰：「無往不復」也。`盍遠迹以飛聲兮，孰謂時之可蓄？`盍，何不也。蓄猶待。言何不遠遊以飛聲譽，誰謂時之可待？言易逝也。`

　　仰矯首以遙望兮，魂𢠵惘而無疇。`𢠵惘猶敞怳也。`偪區中之隘陋兮，將北度而宣遊。`偪，迫也。宣，遍也。`行積冰之磑磑兮，清泉沍而不流。`淮南子曰：「北方之極，自九澤窮大海之極，有凍寒積氷雪雹羣冰之野。」磑音牛哀反。世本云：「公輸作石磑。」說文曰：「皚皚，霜雪之貌也。」蓋古字「磑」與「皚」通。沍音胡故反。杜預注左傳云：「沍，閉也。」`寒風淒而永至兮，拂穹岫之騷騷。玄武縮於殼中兮，螣蛇蜿而自糾。`玄武謂龜、蛇也。曲禮曰：「前朱爵而後玄武。」殼，龜甲也。爾雅曰：「螣，螣蛇。」蜿，屈也。糾，纏結也。騷騷，協韻音脩。糾音古由反。`魚矜鱗而并凌兮，鳥登木而失條。`矜，竦也。并猶聚也。凌，冰也，音力澄反。失條言寒也。`坐太陰之屏室兮，慨含欷而增愁。`太陰，北方極陰之地也。楚詞曰：「選鬼神於太陰。」`怨高陽之相寓兮，㑋顓頊之宅幽。`高陽氏，帝顓頊也。山海經曰：「東北海之外，附禺之山，帝顓頊與九嬪葬焉。」相，視也。寓，居也。㑋，屈也，音乞鳳反。宅幽謂居北方幽都之地。尚書曰：「宅朔方曰幽都。」`庸織絡於四裔兮，斯與彼其何瘳？`庸，勞也。織絡猶經緯往來也。瘳，愈也。言勞於往來四方，經積冰炎火之地，彼此亦何差也。「織」或作「識」，「絡」或作「駱」。`望寒門之絕垠兮，縱余緤乎不周。`淮南子曰：「北極之山，曰寒門。」楚辭曰：「踔絕垠乎寒門。」垠音玉巾反。廣雅曰：「垠，咢也。」緤，馬韁也，音思列反。不周，西北方山也。「垠」或作「限」也。`迅飈潚其媵我兮，騖翩飃而不禁。`飇，風也。潚，疾也，音肅。媵，送也。翩飃亦疾貌也。禁，協韻音金。`趨谽㗿之洞穴兮，摽通淵之碄碄。`谽㗿，深貌也。谽音呼含反。㗿音呼加反。碄音林，亦深貌也。旣遊四方，又入地下。`經重陰乎寂寞兮，愍墳羊之潛深。`重陰，地中也。國語曰：「魯季桓子穿井，獲土缶，中有蟲若羊焉，使問仲尼。仲尼對曰：『土之怪曰墳羊。』」`

　　追慌忽於地厎兮，軼無形而上浮。`慌忽，無形貌也。`出右密之闇野兮，不識蹊之所由。`右謂西方也。密，山名也。山海經曰，西北曰密山。黃帝取密山之玉策，投之鍾山之陰。闇，幽隱也。蹊，路也。`速燭龍令執炬兮，過鍾山而中休。`速，召也。燭龍，北方之神也。山海經曰：「西北海之外有神，人面蛇身，而赤其眼，及晦視乃明，不食不寢，是燭九陰，是謂燭龍。」炬，可以照明。`瞰瑤谿之赤岸兮，弔祖江之見劉。`瑤谿，瑤岸也。山海經曰：「鍾山之東曰瑤岸。」又曰：「鍾山，其子曰鼓，其狀人面而龍身，是與欽駓殺祖江于崐崘之陽。」駓音邳。爾雅曰：「劉，殺也。」`聘王母於銀臺兮，羞玉芝以療飢；`王母，西王母也。銀臺，仙人所居也。羞，進也。本草經曰：「白芝，一名玉芝。」`戴勝憖其旣歡兮，又誚余之行遟。`山海經曰：「崐崘之丘，有人戴勝虎齒，有尾，穴處，名曰西王母。」憖，相傳音宜覲反。杜預注左傳：「憖，發語之音也。」臣賢案張揖字詁，憖，笑貌也，听之別體，音許近反，與此義合也。`載太華之玉女兮，召洛浦之宓妃。`詩含神霧曰：「太華之山，上有明星玉女，主持玉漿，服之成仙。」宓妃，洛水神也。`咸姣麗以蠱媚兮，增嫮眼而蛾眉。`姣，好也，音古巧反。蠱音野，謂妖麗也。嫮音胡故反，好貌也。楚辭曰「嫮目宜笑」也。`舒妙婧之纖腰兮，揚雜錯之袿徽。`婧音財性反，謂妍婧也。袿音圭，婦人之上服。爾雅曰：「婦人之徽謂之褵。」郭璞注云：「即今之香纓也。」`離朱脣而微笑兮，顏的礰以遺光。`的礰，明也。遺光言光彩射人也。`獻環琨與璵縭兮，申厥好以玄黃。`環、琨，並玉佩也。白虎通曰「修道無窮即佩環，能本道德即佩琨」也。玄黃謂繒綺也。尚書曰：「厥篚玄黃。」言玉女、宓妃等旣獻環佩，又贈以繒綺也。`雖色豔而賂美兮，志浩盪而不嘉。`「賂」或作「貽」。浩蕩，廣大也。言不以玉女及贈遺為美也。楚辭曰：「怨靈脩之浩蕩。」`雙材悲於不納兮，並詠詩而清歌。`雙材謂玉女、宓妃也，即上文所謂「二女感於崇岳」也。`歌曰：天地烟熅，百卉含蘤。鳴鶴交頸，雎鳩相和。處子懷春，精魂回移。`烟熅，氣也。易繫辭曰：「天地烟熅。」張揖字詁曰：「蘤，古花字也。」處子，處女也。懷，思也。莊子曰：「綽約若處子。」詩曰：「有女懷春。」`如何淑明，忘我實多。`淑，善也。詩曰：「如何如何，忘我實多。」`

　　將荅賦而不睱兮，爰整駕而亟行。`賦謂玉女所歌詩也。亟，疾也，音紀力反。即上所謂「冰折不營」也。`瞻崐崘之巍巍兮，臨縈河之洋洋。伏靈龜以負坻兮，亘螭龍之飛梁。`山海經曰：「河出崐崘西北嵎。」縈，曲也。爾雅曰：「小沚曰坻。」謂水中高地，以龜負之，可以架橋也。亘猶橫度也。廣雅曰「無角曰螭龍」也。`登閬風之曾城兮，搆不死而為牀。`閬風，山名，在崐崘山上。楚詞曰：「登閬風而絏馬。」淮南子曰：「崐崘山有曾城九重，高萬一千里，上有不死樹在其西。」今以不死木為牀也。`屑瑤繠以為糇兮，㪺白水以為漿。`瑤，瓊也。楚辭曰：「屑瓊繠以為粻。」糇，糧也。㪺音居于反，謂酌也。河圖曰：「崐山出五色流水，其白水東南流入中國，名為河」也。`抨巫咸以占夢兮，迺貞吉之元符。`抨，使也，音普耕反，又補耕反。巫咸，神巫也。山海經曰，大荒之中有靈山，巫咸、巫彭、巫謝等十巫。衡旣夢木禾，今故令巫咸占之也。元，善也。`滋令德於正中兮，合嘉秀以為敷。`滋，茂也。淮南子曰：「昏張中則務種穀。」說文曰：「禾，嘉穀也。至二月始生，八月而孰，得時之中，故謂之禾。」`旣垂穎而顧本兮，爾要思乎故居。`穎，穟也。本，禾本也。言禾旣垂穟顧本，人亦當思故居也。淮南子曰：「孔子見禾三變，始於粟，生於苗，成於穟，乃歎曰：『我其首禾乎？』」高誘注云：「禾穟向根，君子不忘本也。」`安和靜而隨時兮，姑純懿之所廬。`姑，且也。懿，美也。廬猶居也。`

　　戒庶寮以夙會兮，僉恭職而並迓。`僉，皆也。迓，迎也。`豐隆軯其震霆兮，列缺曅其照夜。`豐隆，雷也。軯，聲也，音普耕反。震霆，霹靂也。霆音庭。列缺，電也。曅，光也。`雲師𩅾以交集兮，涷雨沛其灑塗。`雲師，屏翳也。𩅾，陰皃，音徒感反。爾雅曰：「暴雨謂之涷。」沛，雨貌也。塗，協韻音徒故反。楚辭曰：「使涷雨兮灑塵。」`轙琱輿而樹葩兮，擾應龍以服輅。`轙音魚綺反。爾雅曰：「載轡謂之轙。」郭璞注云：「轙，軶上環也，轡所貫也。」琱，以玉飾車也。樹，立也。葩，華也，於車上建華蓋。擾，馴也。廣雅曰「有翼曰應龍」也。`百神森其備從兮，屯騎羅而星布。`周頌曰：「懷柔百神。」森，衆貌也。屯，聚也。`振余袂而就車兮，脩劔揭以低昂。`脩，長也。揭，低昂貌也。`冠咢咢其映蓋兮，佩綝纚以煇煌。`咢音五各反。一作「岌」，並冠高貌也。映蓋謂冠與車蓋相映也。綝音林，纚音離，盛貌也。煇音胡本反。光貌也。`僕夫儼其正策兮，八乘攄而超驤。`八乘，八龍也。楚辭曰：「駕八龍之蜿蜿。」攄猶騰也。`氛旄溶以天旋兮，蜺旌飄而飛揚。`氛，天氣也。旌，羽旌也。溶音勇。王逸注楚辭曰：「溶，廣大貌也」。蜺，雌虹也。`撫軨軹而還睨兮，心灼藥其如湯。`軨音零。說文曰：「車輜閒橫木也。」楚辭曰：「倚結軨兮太息。」軹音之是反。杜子春注周禮云：「軹，兩䡺也。」說文云：「車輪小穿也。」還睨，顧瞻也。藥音鑠，熱貌也。言顧瞻鄉國而心熱也。`羨上都之赫戲兮，何迷故而不忘？`上都謂天上也。赫戲，盛貌也。衡旣遍歷四海，方欲遊於天上，故云何不忘其故居，而苦迷惑思之。`左青琱以揵芝兮，右素威以司鉦。`青琱，青文龍也。揵，堅也，音巨偃反。芝，蓋也。素威，白武也。禮記曰：「左青龍而右白武。」說文曰「鉦，鐃也，似鈴」也。`前長離使拂羽兮，委水衡乎玄冥。`長離，即鳳也。水衡，官名，主水官也。玄冥，水神也。司馬相如大人賦曰「前長離而後矞皇」也。`屬箕伯以函風兮，澂淟涊而為清。`箕伯，風師也。函猶含也。澂，清也。淟音它典反。涊音乃典反。楚辭曰：「切淟涊之流俗。」王逸注曰：「淟涊，垢濁也。」`曳雲旗之離離兮，鳴玉鸞之譻譻。`鸞，鈴也，在鑣。譻，聲也，音嚶。楚辭曰「鳴玉鸞之啾啾」也。`涉清霄而升遐兮，浮蔑蒙而上征。`霄，雲也。蔑蒙，氣也。蒙音莫孔反。上征，上於天也。揚雄甘泉賦曰：「浮蔑蒙而撇天。」`紛翼翼以徐戾兮，焱回回其揚靈。`翼翼，飛貌。戾，至也。回回，光貌。楚辭曰：「皇剡剡其揚靈。」王逸注云：「揚其光靈也。」`叫帝閽使闢扉兮，覿天皇于瓊宮。`閽，主門者。天皇，天帝也。揚雄甘泉賦曰：「選巫咸兮叫帝閽。」`聆廣樂之九奏兮，展洩洩以肜肜。`史記曰，趙簡子曰：「我之帝所甚樂，與百神游于鈞天，廣樂九奏。」左傳，鄭莊公賦「大隧之中，其樂也融融」。姜出，賦「大隧之外，其樂也洩洩」。「肜」與「融」同也。`考理亂於律鈞兮，意建始而思終。`詩序曰：「太平之音安以樂，其政和。亂世之音怨以怒，其政乖。」律，十二律也。樂協圖徵曰：「聖人承天以立均。」宋均注曰：「均長八尺，施絃以調六律也。」建，立也。衡言聽九奏之樂，考政化之得失，而思其終始也。`惟盤逸之無斁兮，懼樂往而哀來。`盤，樂也。逸，縱也。斁，厭也，音亦，又音徒故反，古「度」字也。莊子曰：「樂未畢也，哀又繼之。」`素撫弦而餘音兮，大容吟曰念哉。`素，素女也。史記曰：「太帝使素女鼓五十絃瑟。」大容，黃帝樂師也。念哉，戒逸樂也。`旣防溢而靜志兮，迨我暇以翱翔。`溢，滿也。迨，及也。翱翔，將遠逝也。`出紫宮之肅肅兮，集大微之閬閬。`紫宮、太微，並星名也。肅肅，清也。閬閬，明大也。`命王良掌策駟兮，踰高閣之鏘鏘。`史記曰：「天駟旁一星曰王良。」高閣，閣道星也。史記曰：「絕漢抵營室曰閣道。」鏘鏘，高貌也。`建罔車之幕幕兮，獵青林之芒芒。`罔車，畢星也。幕幕，罔貌。青林，天苑也。`彎威弧之撥剌兮，射嶓冢之封狼。`弧，星名也。易曰：「弧矢之利以威天下。」撥音方割反。剌音力達反。撥剌，張弓貌也。嶓冢，山也。封，大也。狼，星名。河圖曰：「嶓冢之精，上為狼星。」`觀壁壘於北落兮，伐河鼓之磅硠。`壁，東壁也。史記曰，羽林天軍西為壁壘，旁大星為北落。牽牛北為河鼓。磅硠，聲也。磅音普郎反。硠音郎。`乘天潢之汎汎兮，浮雲漢之湯湯。`史記曰，王良旁有八星絕漢曰天潢，雲漢曰天河也。`倚招搖、攝提以低回剹流兮，察二紀、五緯之綢繆遹皇。`招搖、攝提，星名也。剹音居流反，低回剹流，回轉之貌。二紀，日月也。五緯，五星也。綢繆，相次之貌也。遹皇，行貌也。`偃蹇夭矯㛯以連卷兮，雜沓叢顇颯以方驤。`㛯音孚萬反，卷音拳，並翱翔自恣之貌也。`戫汨飂戾沛以罔象兮，爛漫麗靡𧂀以迭逿。`戫音一六反，汨音于筆反，飂音遼，沛音普蓋反，並疾貌也。𧂀，小也。𧂀音亡小反。逿，徒郎反。`凌驚雷之砊礚兮，弄狂電之淫裔。`砊礚，雷聲也。砊音康。礚音苦蓋反。淫裔，電貌也。狂，疾也。`踰庬澒於宕冥兮，貫倒景而高厲。`庬音亡孔反。澒，胡孔反。孝經援神契曰：「天度濛澒。」宋均注云：「濛澒，未分之象也。」說文曰：「宕，過也。」冥，幽冥也。貫，穿也。前書谷永上書曰：「登遐倒景。」音義曰：「在日月之上，日月反從下照，故其景倒也。」厲，陵厲也。`廓盪盪其無涯兮，乃今窮乎天外。

　　據開陽而頫盼兮，臨舊鄉之暗藹。`春秋運斗樞曰：「北斗第六星為開陽。」頫音俯。暗藹，遠貌也。暗音烏感反。`悲離居之勞心兮，情悁悁而思歸。`說文曰：「悁悁，憂也。」音於緣反。詩國風曰「勞心悁悁」也。`魂眷眷而屢顧兮，馬倚輈而俳回。`輈，轅也。`雖遨游以媮樂兮，豈愁慕之可懷。`媮音通侯反。懷，安也。`出閶闔兮降天塗，乘飈忽兮馳虛無。`閶闔，天門。`雲霏霏兮繞余輪，風眇眇兮震余旟。繽聯翩兮紛暗曖，倏眩眃兮反常閭。`倏，忽也。眩音縣，眃音混，疾貌也。常閭，故里。`

　　收疇昔之逸豫兮，卷淫放之遐心。`謂初遊於四方天地之閒以自淫放，今改悔也。`脩初服之娑娑兮，長余珮之參參。`楚辭曰：「退將復修吾初服。」王逸注曰：「修吾初始清絜之服也。」娑娑，衣貌。參參，長貌。`文章煥以粲爛兮，美紛紜以從風。御六蓺之珍駕兮，遊道德之平林。`以六藝為車而駕之也。以道德為林而遊之也。`結典籍而為罟兮，歐儒墨而為禽。`罟，網也，音古。儒家，子思、孟軻、孫卿等。墨家謂墨翟、胡非、尹佚等。`玩陰陽之變化兮，詠雅頌之徽音。嘉曾氏之歸耕兮，慕歷陵之欽崟。`琴操曰：「歸耕者，曾子之所作也。曾子事孔子十餘年，晨覺，眷然念二親年衰，養之不備，於是援琴鼓之曰：『往而不反者年也，不可得而再事者親也。歔欷歸耕來日！安所耕歷山盤乎！』」欽崟，山貌。崟音吟。`共夙昔而不貳兮，居終始之所服也；夕惕若厲以省諐兮，懼余身之未勑也。`共音恭。易曰：「君子終日乾乾，夕惕若，厲。」惕，懼也。厲，病也。勑，整也。`苟中情之端直兮，莫吾知而不恧。`恧，慙也，音女六反。`墨無為以凝志兮，與仁義乎消搖。`老子曰：「上德無為。」`不出戶而知天下兮，何必歷遠以劬勞？`老子曰：「不出戶而知天下。」`

　　系曰：天長地乆歲不留，俟河之清祇懷憂。`系，繫也。老子曰：「天長地乆。」左氏傳曰「俟河之清，人壽幾何」也。`願得遠度以自娛，上下無常窮六區。`六區謂四方上下也。`超踰騰躍絕世俗，飃颻神舉逞所欲。天不可階仙夫希，栢舟悄悄吝不飛。`階，升也。論語曰：「夫子之不可及，猶天之不可階而升。」仙夫，仙人也。詩鄁風曰：「柏舟言仁而不遇也。」其詩曰：「汎彼柏舟，亦汎其流。憂心悄悄，慍于羣小。靜言思之，不能奮飛。」鄭玄注云：「舟，載度物者也。今不用，而與衆物汎汎然俱流水中，諭仁人不用，而與羣小並列。」悄悄，憂貌也。臣不遇於君，猶不忍奮翼而飛去。吝，惜也。衡亦不遇其時，而為宦者所讒，故引以自諭也。`松、喬高跱孰能離？結精遠遊使心攜。`松，赤松子也。喬，王子喬也。列仙傳曰：「赤松子，神農時雨師，服水玉，敎神農，能入火自燒。至崐崘山上，常止西王母石室，隨風上下。王子喬，周靈王太子晉也。好吹笙作鳳鳴，遊伊洛閒。道士浮丘公接上嵩高山，三十餘年。後來於山上，見桓良曰：『告我家，七月七日待我緱氏山頭。』果乘白鵠住山顛，望之不得到，舉手謝時人，數日去。」字林曰：「跱，踞也。」謂得仙高踞也。離，附也。攜，離也。`回志朅來從玄諆，`朅，去也，音丘列反。「諆」或作「謀」。諆亦謀也，音基，字從「其」。`獲我所求夫何思！

永和初，出為河閒相。`河閒王名政。`時國王驕奢，不遵典憲；又多豪右，共為不軌。衡下車，治威嚴，整法度，陰知姦黨名姓，一時收禽，上下肅然，稱為政理。視事三年，上書乞骸骨，徵拜尚書。年六十二，永和四年卒。

著周官訓詁，崔瑗以為不能有異於諸儒也。又欲繼孔子易說彖、象殘缺者，竟不能就。所著詩、賦、銘、七言、靈憲、應閒、七辯、巡誥、懸圖凡三十二篇。`衡集作「玄圖」，蓋玄與懸通。`

永初中，謁者僕射劉珍、校書郎劉騊駼等著作東觀，撰集漢記，因定漢家禮儀，上言請衡參論其事，會並卒，而衡常歎息，欲終成之。及為侍中，上疏請得專事東觀，收撿遺文，畢力補綴。`衡表曰「臣仰幹史職，敢徼官守，竊貪成訓，自忘頑愚，願得專於東觀，畢力於紀記，竭思於補闕，俾有漢休烈，比乆長於天地，並光明於日月，炤示萬嗣，永永不朽」也。`又條上司馬遷、班固所叙與典籍不合者十餘事。`衡集其略曰：「易稱宓戲氏王天下，宓戲氏沒，神農氏作，神農氏沒，黃帝、堯、舜氏作。史遷獨載五帝，不記三皇，今宜并錄。」又一事曰：「帝系，黃帝產青陽、昌意。周書曰：『乃命少皞清。』清即青陽也，今宜實定之。」`又以為王莽本傳但應載篡事而已，至於編年月，紀災祥，宜為元后本紀。又更始居位，人無異望，光武初為其將，然後即真，宜以更始之號建於光武之初。書數上，竟不聽。及後之著述，多不詳典，時人追恨之。

論曰：崔瑗之稱平子曰「數術窮天地，制作侔造化」。`瑗撰平子碑文也。`斯致可得而言歟！推其圍範兩儀，天地無所蘊其靈；`易繫辭曰：「範圍天地之化。」王弼注云：「擬範天地而周備其理也。」謂作渾天儀也。`運情機物，有生不能參其智。`機物謂作候地動儀等。`故智思引淵微，人之上術。記曰：「德成而上，蓺成而下。」`禮記文也。`量斯思也，豈夫蓺而已哉？何德之損乎！`損，減也。言蓺不減於德，一也。`

贊曰：三才理通，人靈多蔽。`三才，天、地、人。言人雖與天地通為三才，而性靈多蔽，罕能知天道也。`近推形筭，遠抽深滯。不有玄慮，孰能昭晣？`玄猶深也。晣音制。`

* * *

[上卷](058.md) / [後漢書目錄](a03.md) / [下卷](060a.md) /			  

    