 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷七十九下 ‧ 儒林列傳第六十九下`   

* * *

高詡　包咸　魏應　伏恭　任末　景鸞　薛漢　杜撫　召馴　楊仁　趙曅　衞宏　董鈞　丁恭　周澤　鍾興　甄宇　樓望　程曾　張玄　李育　何休　服虔　穎容　謝該　許慎　蔡玄

前書魯人申公受詩於浮丘伯，為作詁訓，是為魯詩；齊人轅固生亦傳詩，是為齊詩；燕人韓嬰亦傳詩，是為韓詩：三家皆立博士。趙人毛萇傳詩，是為毛詩，未得立。

高詡字季回，平原般人也。`般音卜滿反。`曾祖父嘉，以魯詩授元帝，仕至上谷太守。父容，少傳嘉學，哀平閒為光祿大夫。

詡以父任為郎中，世傳魯詩。以信行清操知名。王莽篡位，父子稱盲，逃，不仕莽世。光武即位，大司空宋弘薦詡，徵為郎，除符離長。`符離，縣，故城在今徐州符離縣東也。`去官，後徵為博士。建武十一年，拜大司農。在朝以方正稱。十三年，卒官，賜錢及冢田。

包咸字子良，會稽曲阿人也。`曲阿今潤州縣。`少為諸生，受業長安，師事博士右師細君，`姓右師。`習魯詩、論語。王莽末，去歸鄉里，於東海界為赤眉賊所得，遂見拘執。十餘日，咸晨夜誦經自若，賊異而遣之。因住東海，立精舍講授。光武即位，乃歸鄉里。太守黃讜署戶曹史，欲召咸入授其子。咸曰：「禮有來學，而無往敎。」`禮記曰「禮聞來學，不聞往敎」也。`讜遂遣子師之。

舉孝廉，除郎中。建武中，入授皇太子論語，又為其章句。拜諫議大夫、侍中、右中郎將。永平五年，遷大鴻臚。每進見，錫以几杖，入屏不趨，贊事不名。經傳有疑，輒遣小黃門就舍即問。

顯宗以咸有師傅恩，而素清苦，常特賞賜珍玩束帛，奉祿增於諸卿，咸皆散與諸生之貧者。病篤，帝親輦駕臨視。八年，年七十二，卒於官。

子福，拜郎中，亦以論語入授和帝。

魏應字君伯，任城人也。少好學。建武初，詣博士受業，習魯詩。閉門誦習，不交僚黨，京師稱之。後歸為郡吏，舉明經，除濟陰王文學。以疾免官，敎授山澤中，徒衆常數百人。永平初，為博士，再遷侍中。十三年，遷大鴻臚。十八年，拜光祿大夫。建初四年，拜五官中郎將，詔入授千乘王伉。

應經明行修，弟子自遠方至，著錄數千人。肅宗甚重之，數進見，論難於前，特受賞賜。時會京師諸儒於白虎觀，講論五經同異，使應專掌難問，侍中淳于恭奏之，帝親臨稱制，如石渠故事。明年，出為上黨太守，徵拜騎都尉，卒於官。

伏恭字叔齊，琅邪東武人，司徒湛之兄子也。湛弟黯，字稚文，以明齊詩，改定章句，作解說九篇，位至光祿勳，無子，以恭為後。

恭性孝，事所繼母甚謹，少傳黯學，以任為郎。建武四年，除劇令。視事十三年，以惠政公廉聞。青州舉為尤異，太常試經第一，拜博士，遷常山太守。敦脩學校，敎授不輟，由是北州多為伏氏學。永平二年，代梁松為太僕。四年，帝臨辟雍，於行禮中拜恭為司空，儒者以為榮。

初，父黯章句繁多，恭乃省減浮辭，定為二十萬言。在位九年，以病乞骸骨罷，詔賜千石奉以終其身。十五年，行幸琅邪，引遇如三公儀。建初二年冬，肅宗行饗禮，以恭為三老。年九十，元和元年卒，賜葬顯節陵下。

子壽，官至東郡太守。

任末字叔本，蜀郡繁人也。`繁，縣，故城在今益州新繁縣北。`少習齊詩，遊京師，敎授十餘年。友人董奉德於洛陽病亡，末乃躬推鹿車，載奉德喪致其墓所，由是知名。為郡功曹，辭以病免。後奔師喪，於道物故。臨命，勑兄子造曰：「必致我尸於師門，使死而有知，魂靈不慙；如其無知，得土而已。」造從之。

景鸞字漢伯，廣漢梓潼人也。少隨師學經，涉七州之地。能理齊詩、施氏易，兼受河洛圖緯，作易說及詩解，文句兼取河洛，以類相從，名為交集。又撰禮內外記，號曰禮略。又抄風角雜書，列其占驗，作興道一篇。及作月令章句。凡所著述五十餘萬言。數上書陳救災變之術。州郡辟命不就。以壽終。

薛漢字公子，淮陽人也。世習韓詩，父子以章句著名。漢少傳父業，尤善說災異讖緯，敎授常數百人。建武初，為博士，受詔校定圖讖。當世言詩者，推漢為長。永平中，為千乘太守，政有異迹。後坐楚事辭相連，下獄死。弟子犍為杜撫、會稽澹臺敬伯、鉅鹿韓伯高最知名。

杜撫字叔和，犍為武陽人也。少有高才。受業於薛漢，定韓詩章句。後歸鄉里敎授。沈靜樂道，舉動必以禮。弟子千餘人。後為驃騎將軍東平王蒼所辟，及蒼就國，掾史悉補王官屬，未滿歲，皆自劾歸。時撫為大夫，不忍去，蒼聞，賜車馬財物遣之。辟太尉府。建初中，為公車令，數月卒官。其所作詩題約義通，學者傳之，曰杜君法云。

召馴字伯春，九江壽春人也。曾祖信臣，元帝時為少府。`前書信臣字翁卿，為南陽太守，吏人親愛，號曰「召父」。`父建武中為卷令，`卷，縣，屬滎陽郡。卷音丘圓反。`俶儻不拘小節。

馴少習韓詩，博通書傳，以志義聞，鄉里號之曰「德行恂恂召伯春」。累仕州郡，辟司徒府。建初元年，稍遷騎都尉，侍講肅宗。拜左中郎將，入授諸王。帝嘉其義學，恩寵甚崇。出拜陳留太守，賜刀劔錢物。元和二年，入為河南尹。章和二年，代任隗為光祿勳，卒於官，賜冢塋陪園陵。

孫休，位至青州刺史。

楊仁字文義，巴郡閬中人也。建武中，詣師學習韓詩，數年歸，靜居敎授。仕郡為功曹，舉孝廉，除郎。太常上仁經中博士，`上音時掌反，下同。`仁自以年未五十，不應舊科，`漢官儀曰：「博士限年五十以上。」`上府讓選。

顯宗特詔補北宮衞士令，`漢官儀曰：「北宮衞士令一人，秩六百石。」`引見，問當世政迹。仁對以寬和任賢，抑黜驕戚為先。又上便宜十二事，皆當世急務。帝嘉之，賜以縑錢。

及帝崩，時諸馬貴盛，各爭欲入宮。仁被甲持戟，嚴勒門衞，莫敢輕進者。肅宗旣立，諸馬共譖仁刻峻，帝知其忠，愈善之，拜什邡令。`今益州什邡縣也，音十方。`寬惠為政，勸課掾史弟子，悉令就學。其有通明經術者，顯之右署，`右署，上司。`或貢之朝，由是義學大興。墾田千餘頃。行兄喪去官。

後辟司徒桓虞府。掾有宋章者，貪奢不法，仁終不與交言同席，時人畏其節。後為閬中令，卒於官。

趙曅字長君，會稽山陰人也。少甞為縣吏，奉檄迎督郵，曅恥於厮役，遂弃車馬去。到犍為資中，`資中，縣名，今資州資陽縣。`詣杜撫受韓詩，究竟其術。積二十年，絕問不還，家為發喪制服。曅卒業乃歸。州召補從事，不就。舉有道。卒于家。

曅著吳越春秋、詩細歷神淵。蔡邕至會稽，讀詩細而歎息，以為長於論衡。邕還京師，傳之，學者咸誦習焉。

時山陽張匡，字文通。亦習韓詩，作章句。後舉有道，博士徵，不就。卒於家。

衞宏字敬仲，東海人也。少與河南鄭興俱好古學。

初，九江謝曼卿善毛詩，乃為其訓。宏從曼卿受學，因作毛詩序，善得風雅之旨，于今傳於世。後從大司空杜林更受古文尚書，為作訓旨。時濟南徐巡師事宏，後從林受學，亦以儒顯，由是古學大興。光武以為議郎。

宏作漢舊儀四篇，以載西京雜事；又著賦、頌、誄七首，皆傳於世。

中興後，鄭衆、賈逵傳毛詩，後馬融作毛詩傳，鄭玄作毛詩箋。`箋，薦也，薦成毛義也。張華博物志曰「鄭注毛詩曰箋，不解此意。或云毛公甞為北海相，玄是郡人，故以為敬云。」`

前書魯高堂生，漢興傳禮十七篇。後瑕丘蕭奮以授同郡后蒼，蒼授梁人戴德及德兄子聖、沛人慶普。`德字近君。聖字次君。普字孝公。`於是德為大戴禮，聖為小戴禮，普為慶氏禮，三家皆立博士。孔安國所獻禮古經五十六篇及周官經六篇，前世傳其書，未有名家。中興已後，亦有大、小戴博士，雖相傳不絕，然未有顯於儒林者。建武中，曹充習慶氏學，傳其子襃，遂撰漢禮，事在襃傳。

董鈞字文伯，犍為資中人也。習慶氏禮。事大鴻臚王臨。元始中，舉明經，遷廩犧令，`前書平帝元始五年，舉明經。漢官儀曰：「廩犧令一人，秩六百石。」`病去官。建武中，舉孝廉，辟司徒府。

鈞博通古今，數言政事。永平初，為博士。時草創五郊祭祀，`續漢志曰：「永平中，以禮儀讖及月令有五郊迎氣，因採元始中故事，兆五郊于洛陽四方，中兆在未，壇皆三尺。」`及宗廟禮樂，威儀章服，輒令鈞參議，多見從用，當世稱為通儒。累遷五官中郎將，常敎授門生百餘人。後坐事左轉騎都尉。年七十餘，卒於家。

中興，鄭衆傳周官經，後馬融作周官傳，授鄭玄，玄作周官注。玄本習小戴禮，後以古經校之，取其義長者，故為鄭氏學。玄又注小戴所傳禮記四十九篇，通為三禮焉。

前書齊胡母子都傳公羊春秋，授東平嬴公，嬴公授東海孟卿，孟卿授魯人眭孟，眭孟授東海嚴彭祖、魯人顏安樂。彭祖為春秋嚴氏學，安樂為春秋顏氏學，`前書彭祖字公子。安樂字翁孫。安樂即眭孟姊子也。`又瑕丘江公傳穀梁春秋，三家皆立博士。梁太傅賈誼為春秋左氏傳訓詁，授趙人貫公。

丁恭字子然，山陽東緡人也。`東緡，今兖州金鄉縣。`習公羊嚴氏春秋。恭學義精明，敎授常數百人，州郡請召不應。建武初，為諫議大夫、博士，封關內侯。十一年，遷少府。諸生自遠方至者，著錄數千人，當世稱為大儒。太常樓望、侍中承宮、長水校尉樊鯈等皆受業於恭。二十年，拜侍中祭酒、騎都尉，與侍中劉昆俱在光武左右，每事諮訪焉。卒於官。

周澤字稺都，北海安丘人也。少習公羊嚴氏春秋，隱居敎授，門徒常數百人。建武末，辟大司馬府，署議曹祭酒。數月，徵試博士。中元元年，遷黽池令。奉公剋己，矜恤孤羸，吏人歸愛之。永平五年，遷右中郎將。十年，拜太常。

澤果敢直言，數有據爭。後北地太守廖信`廖音力弔反。`坐貪穢下獄，沒入財產，顯宗以信臧物班諸廉吏，唯澤及光祿勳孫堪、大司農常沖特蒙賜焉。是時京師翕然，在位者咸自勉勵。

堪字子稺，河南緱氏人也。明經學，有志操，清白貞正，愛士大夫，然一毫未甞取於人，以節介氣勇自行。王莽末，兵革並起，宗族老弱在營保閒，堪常力戰陷敵，無所回避，數被創刃，宗族賴之，郡中咸服其義勇。

建武中，仕郡縣。公正廉絜，奉祿不及妻子，皆以供賔客。及為長吏，所在有迹，為吏人所敬仰。喜分明去就。甞為縣令，謁府，趨步遲緩，門亭長譴堪御吏，堪便解印綬去，不之官。後復仕為左馮翊，坐遇下促急，司隷校尉舉奏免官。數月，徵為侍御史，再遷尚書令。永平十一年，拜光祿勳。

堪清廉，果於從政，數有直言，多見納用。十八年，以病乞身，為侍中騎都尉，卒於官。堪行類於澤，故京師號曰「二稺」。

十二年，以澤行司徒事，如真。澤性簡，忽威儀，頗失宰相之望。數月，復為太常。清絜循行，盡敬宗廟。常卧疾齋宮，其妻哀澤老病，闚問所苦。澤大怒，以妻干犯齋禁，遂收送詔獄謝罪。當世疑其詭激。時人為之語曰：「生世不諧，作太常妻，一歲三百六十日，三百五十九日齋。」`漢官儀此下云「一日不齋醉如泥」。`十八年，拜侍中騎都尉。後數為三老五更。建初中致仕，卒於家。

鍾興字次文，汝南汝陽人也。少從少府丁恭受嚴氏春秋。恭薦興學行高明，光武召見，問以經義，應對甚明。帝善之，拜郎中，稍遷左中郎將。詔令定春秋章句，去其復重，`復音複。重音直容反。`以授皇太子。又使宗室諸侯從興受章句。封關內侯。興自以無功，不敢受爵。帝曰：「生敎訓太子及諸王侯，非大功邪？」興曰：「臣師丁恭。」於是復封恭，而興遂固辭不受爵，卒於官。

甄宇字長文，北海安丘人也。清靜少欲。習嚴氏春秋，敎授常數百人。建武中，為州從事，徵拜博士，`東觀記曰：「建武中每臘，詔書賜博士一羊。羊有大小肥瘦。時博士祭酒議欲殺羊分肉，又欲投鉤，宇復恥之。宇因先自取其最瘦者，由是不復有爭訟。後召會，問『瘦羊博士』所在，京師因以號之。」`稍遷太子少傅，卒於官。

傳業子普，普傳子承。承尤篤學，未甞視家事，講授常數百人。諸儒以承三世傳業，莫不歸服之。建初中，舉孝廉，卒於梁相。子孫傳學不絕。

樓望字次子，陳留雍丘人也。少習嚴氏春秋。操節清白，有稱鄉閭。建武中，趙節王栩聞其高名，`光武叔父趙王良之子，謚曰節。`遣使齎玉帛請以為師，望不受。後仕郡功曹。永平初，為侍中、越騎校尉，入講省內。十六年，遷大司農。十八年，代周澤為太常。建初五年，坐事左轉太中大夫，後為左中郎將。敎授不倦，世稱儒宗，諸生著錄九千餘人。年八十，永元十二年，卒於官，門生會葬者數千人，儒家以為榮。

程曾字秀升，豫章南昌人也。受業長安，習嚴氏春秋，積十餘年，還家講授。會稽顧奉等數百人常居門下。著書百餘篇，皆五經通難，又作孟子章句。建初三年，舉孝廉，遷海西令，卒於官。

張玄字君夏，河內河陽人也。少習顏氏春秋，兼通數家法。建武初，舉明經，補弘農文學，遷陳倉縣丞。清淨無欲，專心經書，方其講問，乃不食終日。及有難者，輒為張數家之說，令擇從所安。諸儒皆伏其多通，著錄千餘人。

玄初為縣丞，甞以職事對府，不知官曹處，吏白門下責之。時右扶風琅邪徐業，亦大儒也，聞玄諸生，試引見之，與語，大驚曰：「今日相遭，真解矇矣！」`遭，逢也。`遂請上堂，難問極日。

後玄去官，舉孝廉，除為郎。會顏氏博士缺，玄試策第一，拜為博士。居數月，諸生上言玄兼說嚴氏、冥氏，不宜專為顏氏博士。光武且令還署，未及遷而卒。

李育字元春，扶風漆人也。`漆，縣，今豳州辛平縣。`少習公羊春秋。沈思專精，博覽書傳，知名太學，深為同郡班固所重。固奏記薦育於驃騎將軍東平王蒼，由是京師貴戚爭往交之。州郡請召，育到，輒辭病去。

常避地敎授，門徒數百。頗涉獵古學。甞讀左氏傳，雖樂文采，然謂不得聖人深意，以為前世陳元、范升之徒更相非折，`折，難也，音之舌反。`而多引圖讖，不據理體，於是作難左氏義四十一事。

建初元年，衞尉馬廖舉育方正，為議郎。後拜博士。四年，詔與諸儒論五經於白虎觀，育以公羊義難賈逵，往返皆有理證，最為通儒。再遷尚書令。及馬氏廢，`建初八年，順陽侯馬廖子豫為步兵校尉，坐投書怨謗，豫免，廖歸國。見馬援傳。`育坐為所舉免歸。歲餘復徵，再遷侍中，卒於官。

何休字邵公，任城樊人也。`樊，縣，故城在今兖州瑕丘縣西南。`父豹，少府。休為人質朴訥口，而雅有心思，精研六經，世儒無及者。以列卿子詔拜郎中，非其好也，辭疾而去。不仕州郡。進退必以禮。

太傅陳蕃辟之，與參政事。蕃敗，休坐廢錮，乃作春秋公羊解詁，`博物志曰：「何休注公羊云『何氏學』，有不解者，或荅曰『休謙辭受學於師，乃宣此義不出於己』。」此言為允也。`覃思不闚門，十有七年。又注訓孝經、論語、風角七分，皆經緯典謨，不與守文同說。又以春秋駮漢事六百餘條，妙得公羊本意。休善歷筭，與其師博士羊弼，追述李育意以難二傳，作公羊墨守、`言公羊之義不可攻，如墨翟之守城也。`左氏膏肓、穀梁廢疾。

黨禁解，又辟司徒。羣公表休道術深明，宜侍帷幄，倖臣不恱之，乃拜議郎，屢陳忠言。再遷諫議大夫，年五十四，光和五年卒。

服虔字子慎，初名重，又名祇，後改為虔，河南滎陽人也。少以清苦建志，入太學受業。有雅才，善著文論，作春秋左氏傳解，行之至今。又以左傳駮何休之所駮漢事六十條。舉孝廉，稍遷，中平末，拜九江太守。免，遭亂行客，病卒。所著賦、碑、誄、書記、連珠、九憤，凡十餘篇。

穎容字子嚴，陳國長平人也。`長平，縣，故城在今陳州西北。`博學多通，善春秋左氏，師事太尉楊賜。郡舉孝廉，州辟，公車徵，皆不就。初平中，避亂荊州，聚徒千餘人。劉表以為武陵太守，不肯起。著春秋左氏條例五萬餘言，建安中卒。

謝該字文儀，南陽章陵人也。善明春秋左氏，為世名儒，門徒數百千人。建安中，河東人樂詳條左氏疑滯數十事以問，該皆為通解之，名為謝氏釋，行於世。`魏略曰：「詳字文載，少好學，聞謝該善左氏傳，乃從南陽步涉詣許，從該問疑難諸要。今左氏樂氏問七十二事，詳所撰也。杜畿為太守，署詳文學祭酒。黃初中，徵拜博士。時有博士十餘人，學多褊狹，又不熟悉，唯詳五業並授。其或質難不解，詳無慍色，以杖畫地，牽譬引類，至忘寢食也。」`

仕為公車司馬令，以父母老，託疾去官。欲歸鄉里，會荊州道斷，不得去。少府孔融上書薦之曰：「臣聞高祖創業，韓、彭之將征討暴亂，陵賈、叔孫通進說詩書。`陵賈為太中大夫，時時前說稱詩書，著書十二篇，每奏一篇，高祖未甞不稱善。叔孫通為高祖制禮儀。並見前書。`光武中興，吳、耿佐命，范升、衞宏脩述舊業，故能文武並用，成長乆之計。陛下聖德欽明，同符二祖，勞謙戹運，三年乃讙。`史記：「高宗諒闇，三年不言，言乃讙。」時靈帝崩後，獻帝居諒闇，初釋服也。`今尚父鷹揚，方叔翰飛，`尚父，太公也。毛詩曰：「維師尚父，時惟鷹揚。」又曰：「方叔涖止，其車三千。鴧彼飛隼，翰飛戾天。」注云：「方叔，卿士，命為將也。涖，臨也。鴧，急疾之貌也。飛乃至天，喻士卒至勇，能深入攻敵。」`王師電鷙，羣凶破殄，始有櫜弓卧鼓之次，`毛詩曰：「載櫜弓矢。」櫜所以盛弓。言今太平，櫜弓卧鼓，不用征伐，故須賢人也。`宜得名儒，典綜禮紀。竊見故公車司馬令謝該，體曾、史之淑性，`曾參、史魚。`兼商、偃之文學，`卜商、言偃也。論語曰：「文學則子游、子夏。」`博通羣蓺，周覽古今，物來有應，事至不惑，清白異行，敦恱道訓。求之遠近，少有疇匹。若乃巨骨出吳，`史記曰：「吳伐越，隳會稽，得骨節專車。吳使使問仲尼：『骨何者最大？』仲尼曰：『禹致羣神於會稽山，防風氏後至，禹殺而僇之，其節專車，此為大也。』」`隼集陳庭，`史記曰：「有隼集于陳庭而死，楛矢貫之，石砮矢長尺有咫。陳湣公使問仲尼，仲尼曰：『隼來遠矣，此肅慎之矢也。昔武王克商，通道九夷百蠻，使各以其方賄來貢，於是肅慎貢楛矢石砮，長尺有咫。先王以分大姬，配虞胡公而封諸陳。』試求之故府，果得之。」`黃能入寢，`左傳曰：「鄭子產聘于晉，晉侯有疾，韓宣子曰：『寡君寢疾，於今三月矣。今夢黃能入於寢門，其何厲鬼邪？』對曰：『昔堯殛鯀于羽山，其神化為黃能，以入羽泉，實為夏郊，三代祀之。晉為盟主，其或者未之祀也？』韓子祀夏郊，晉侯有閒。」`亥有二首，`左傳：「晉悼夫人食輿人之城杞者，絳縣人或年長矣，無子，而往與於食。有與疑年，使之年，曰：『臣小人也，不知紀年。臣生之歲，正月甲子朔，四百有四十五甲子矣。其季於今，三之一也。』吏走問諸朝。師曠曰：『魯叔仲惠伯會郄成子于承匡之歲也，七十三年矣。』史趙曰：『亥有二首六身，下二如身，是其日數也。』士文伯曰：『然則二萬六千六百有六旬也。』」杜注云：「『亥』字二畫在上，併三六為身，如筭之六也。」`非夫洽聞者，莫識其端也。雋不疑定北闕之前，`前書昭帝時，有男子成方遂詣北闕，自稱衞太子。丞相、御史、二千石至者，並莫敢發言，京兆尹雋不疑後到，叱從吏收縛。或曰：「是非未可知？」不疑曰：「諸君何患於衞太子？昔蒯聵違命出奔，輒距而不納，春秋是之。衞太子得罪先帝，亡不即死，今來自詣，此罪人也。」遂送詔獄。天子與大將軍霍光聞而嘉之，曰「公卿大臣當用經術，明於大義」也。`夏侯勝辯常陰之驗，然後朝士益重儒術。`前書曰，昌邑王嗣立，數出，勝當乘輿車前諫曰：「天乆陰不雨，臣下有謀上者，陛下欲何之？」王怒，謂勝為妖言，縛以屬吏。吏白霍光。是時光與張子孺謀欲廢王，光讓子孺，以為泄，子孺實不泄，召問勝，對言「在洪範」。光、子孺以此益重儒術士。`今該實卓然比跡前列，閒以父母老疾，弃官欲歸，道路險塞，無由自致。猥使良才抱樸而逃，踰越山河，沈淪荊楚，所謂往而不反者也。`韓詩外傳曰：「山林之士為名，故往而不能反也。朝廷之士為祿，故入而不能出。」`後日當更饋樂以釣由余，剋像以求傅說，豈不煩哉？`史記曰：「由余，其先晉人也，亡入戎，能晉言。戎王聞繆公賢，故使由余觀秦。秦繆公示以宮室積聚。由余曰：『使鬼為之，則勞神矣；使人為之，亦苦人矣。』繆公退而問內史廖曰：『孤聞鄰國有聖人，敵國之憂也。今由余寡人之害，將柰何？』廖曰：『戎王處僻，未聞中國之聲，君試遺以女樂，以奪其志；為由余請，以疏其閒；留而莫遣，以失其期。戎王怪之，必疑由余。君臣有閒，乃可慮也。』乃令內史廖以女樂二八遺戎王，戎王受而說之。由余數諫不聽，繆公又數使人閒要由余，由余遂去降秦。」`臣愚以為可推錄所在，召該令還。楚人止孫卿之去國，`劉向孫卿子後序所論孫卿事曰：「卿名況，趙人也。楚相春申君以為蘭陵令。或謂春申君曰：『湯以七十里，文王以百里。孫卿賢者，今與之百里地，楚其危乎！』春申君謝之。孫卿去之趙，後客或謂春申君曰：『伊尹去夏入殷，殷王而夏亡，管仲去魯入齊，魯弱而齊彊，故賢者所在，君尊國安。今孫卿天下賢人，所去之國其不安乎！』春申君使人聘孫卿，乃還，復為蘭陵令。」`漢朝追匡衡於平原，`前書匡衡為平原文學，長安令楊興薦之於車騎將軍史高，曰：「衡材智有餘，經學絕倫，但以無階朝廷，故隨牒在遠方。將軍試召置幕府，貢之朝廷，必為國器。」高然其言，辟衡為議曹史，薦衡於帝，帝以為郎中。`尊儒貴學，惜失賢也。」書奏，詔即徵還，拜議郎。以壽終。

建武中，鄭興、陳元傳春秋左氏學。時尚書令韓歆上疏，欲為左氏立博士，范升與歆爭之未決，陳元上書訟左氏，遂以魏郡李封為左氏博士。後羣儒蔽固者數廷爭之。及封卒，光武重違衆議，而因不復補。

許慎字叔重，汝南召陵人也。性淳篤，少博學經籍，馬融常推敬之，時人為之語曰：「五經無雙許叔重。」為郡功曹，舉孝廉，再遷除洨長。卒于家。`洨音侯交反。`

初，慎以五經傳說臧否不同，於是撰為五經異義，又作說文解字十四篇，皆傳於世。

蔡玄字叔陵，汝南南頓人也。學通五經，門徒常千人，其著錄者萬六千人。徵辟並不就。順帝特詔徵拜議郎，講論五經異同，甚合帝意。遷侍中，出為弘農太守，卒官。

論曰：自光武中年以後，干戈稍戢，專事經學，自是其風世篤焉。其服儒衣，稱先王，`儒服為章甫之冠，縫掖之衣也。禮記曰：「言必則古昔，稱先王。」`遊庠序，聚橫塾者，`「橫」又作「黌」。`蓋布之於邦域矣。若乃經生所處，不遠萬里之路，`經生謂博士也。就之者不以萬里為遠而至也。`精廬暫建，贏糧動有千百，`精廬，講讀之舍。贏，擔負也。`其耆名高義開門受徒者，編牒不下萬人，皆專相傳祖，莫或訛雜。至有分爭王庭，樹朋私里，繁其章條，穿求崖穴，以合一家之說。故楊雄曰：「今之學者，非獨為之華藻，又從而繡其鞶帨。」`楊雄法言之文也。喻學者文煩碎也。鞶，帶也，字或作「幋」。說文曰：「幋，覆衣巾也。」音盤。帨，佩巾也，音稅。`夫書理無二，義歸有宗，而碩學之徒，莫之或徙，`無二，專一也。`故通人鄙其固焉，又雄所謂「譊譊之學，各習其師」也。`亦法言之文也。譊譊，諠也，音奴交反。`且觀成名高弟，終能遠至者，蓋亦寡焉，而迂滯若是矣。然所談者仁義，所傳者聖法也。故人識君臣父子之綱，家知違邪歸正之路。

自桓、靈之閒，君道秕僻，`秕，穀不成也。以喻政化之惡也。`朝綱日陵，`陵，陵遲也。`國隙屢啟，自中智以下，靡不審其崩離；而權彊之臣，息其闚盜之謀，`謂閻忠勸皇甫嵩，令推亡漢而自立，嵩不從其言。`豪俊之夫，屈於鄙生之議者，`謂董卓欲大起兵，鄭泰止之，卓從其言。`人誦先王言也，下畏逆順埶也。`言政化雖壞，而朝乆不傾危者，以經籍道行，下人懼逆順之埶。`至如張溫、皇甫嵩之徒，功定天下之半，聲馳四海之表，俯仰顧眄，則天業可移，猶鞠躬昏主之下，狼狽折札之命，散成兵，就繩約，而無悔心。`昏主謂獻帝也。札，簡也。折簡而召，言不勞重命也。繩約猶拘制也。謂溫及嵩並被徵而就拘制也。`暨乎剝橈自極，人神數盡，`易大過卦曰：「棟橈凶。」橈，折也。極，終也。言漢祚自終，人神之數盡。橈音女敎反。`然後羣英乘其運，世德終其祚。`羣英謂袁術、曹操之屬。代德終其祚謂曹丕即位，廢獻帝為山陽公，自廢至薨十四年，以壽終。`跡衰敝之所由致，而能多歷年所者，斯豈非學之效乎？`跡猶尋也。言由有儒學，故能長乆也。`故先師垂典文，襃勵學者之功，篤矣切矣。不循春秋，至乃比於殺逆，其將有意乎！`史記曰「為人君父而不通春秋之義者，必蒙首惡之名。為人臣子而不通春秋之義者，必陷篡弒誅死之罪」也。`

贊曰：斯文未陵，亦各有承。`論語曰：「天之將喪斯文也。」言斯文未陵遲，故學者分門，各自承襲其家業也。`塗分流別，專門並興。精踈殊會，通閡相徵。千載不作，淵原誰澂？`說經者，各自是其一家，或精或疏，或通或閡，去聖旣乆，莫知是非。若千載一聖，不復作起，則泉原混濁，誰能澂之。`

* * *

[上卷](079.md) / [後漢書目錄](a03.md) / [下卷](080.md) /			  

    