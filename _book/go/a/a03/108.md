 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`志第十八 ‧ 五行六`   

* * *

日蝕　日抱　日赤無光　日黃珥　日中黑　虹貫日　月蝕非其月

光武帝建武二年正月甲子朔，`古今注曰：「建武元年正月庚午朔，日有蝕之。」即更始三年。`日有蝕之。在危八度。`杜預曰：「曆家之說，謂日光以望時遙奪月光，故月蝕。日月同會，月奄日，故日蝕。蝕有上下者，行有高下。日光輪存而中食者，相奄密，故日光溢出。皆旣者，正相當而相奄閒疏也。然聖人不言月食日，而以自蝕為文，闕於所不見。」春秋潛潭巴云：「甲子蝕，有兵敵強。」臣昭案：春秋緯六旬之蝕，各以甲子為說，此偏舉一隅，未為通證，故於事驗不盡相符。今依日例注，以廣其候耳。京房占曰：「北夷侵，忠臣有謀，後大水在東方。」`日蝕說曰：「日者，太陽之精，人君之象。君道有虧，為陰所乘，故蝕。蝕者，陽不克也。」其候雜說，漢書五行志著之必矣。`春秋緯曰：「日之將蝕，則斗第二星變色，微赤不明，七日而蝕。」`儒說諸侯專權，則其應多在日所宿之國。`春秋漢含孳曰：「臣子謀，日乃蝕。」孝經鉤命決曰：「失義不德，白虎不出禁，或逆枉矢射，山崩日蝕。」管子曰：「日掌陽，月掌陰，星掌和。陽為德，陰為刑，和為事。是故日蝕，則失德之國惡之；月蝕，則失刑之國惡之；彗星見，則失和之國惡之。是故聖王日蝕則修德，月蝕則修刑，彗星見則修和。」`諸象附從，則多為王者事。人君改修其德，則咎害除。`孝經鉤命決曰：「日蝕修孝，山崩理惑。」`是時世祖初興，天下賊亂未除。虛、危，齊也。賊張步擁兵據齊，上遣伏隆諭步，許降，旋復叛稱王，至五年中乃破。

三年五月乙卯晦，日有蝕之，`潛潭巴曰：「乙卯蝕，雷不行，雪殺草不長，姦人入宮。」`在柳十四度。柳，河南也。時世祖在雒陽，赤眉降賊樊崇謀作亂，其七月發覺，皆伏誅。`古今注曰：「四年五月乙卯晦，日有蝕之。」`

六年九月丙寅晦，日有蝕之。`潛潭巴曰：「丙寅蝕，乆旱，多有徵。」京房曰：「有小旱災。」`史官不見，郡以聞。`本紀「都尉詡以聞」。`在尾八度。`朱浮上疏，以郡縣數代，羣陽騷動所致，見浮傳。`

七年三月癸亥晦，日有蝕之，`潛潭巴曰：「癸亥日蝕，天人崩。」鄭興曰：「頃年日蝕，每多在晦，皆月行疾也。君亢急，臣下促迫。」`在畢五度。畢為邊兵。秋，隗囂反，侵安定。冬，盧芳所置朔方、雲中太守各舉郡降。`古今注曰：「九年七月丁酉，十一年六月癸丑，十二月辛亥，並日有蝕之。」`

十六年三月辛丑晦，日有蝕之，`潛潭巴曰：「辛丑蝕，主疑臣。」`在昴七度。昴為獄事。時諸郡太守坐度田不實，世祖怒，殺十餘人，然後深悔之。

十七年二月乙未晦，日有蝕之，`潛潭巴曰：「乙未蝕，天下多邪氣，鬱鬱蒼蒼。」京房曰：「君責衆庶暴害之。」`在胃九度。胃為廩倉。時諸郡新坐租之後，天下憂怖，以穀為言，故示象。或曰：胃，供養之官也。其十月，廢郭皇后，詔曰「不可以奉供養」。

二十二年五月乙未晦，日有蝕之，在柳七度，京都宿也。柳為上倉，祭祀穀也。近輿鬼，輿鬼為宗廟。十九年中，有司奏請立近帝四廟以祭之，有詔「廟處所未定，且就高廟祫祭之」。至此三年，遂不立廟。有簡墮心，奉祖宗之道有闕，故示象也。

二十五年三月戊申晦，日有蝕之，`潛潭巴曰：「戊申蝕，地動搖，侵兵強。一曰：主兵弱，諸侯強。」`在畢十五度。畢為邊兵。其冬十月，以武谿蠻夷為寇害，伏波將軍馬援將兵擊之。`古今注曰：「二十六年二月戊子，日有蝕之，盡。」`

二十九年二月丁巳朔，日有蝕之，`潛潭巴曰：「丁巳蝕，下有敗兵。」`在東壁五度。東壁為文章，一名娵訾之口。先是皇子諸王各招來文章談說之士，去年中，有人上奏：「諸王所招待者，或真偽雜，受刑罰者子孫，宜可分別。」於是上怒，詔捕諸王客，皆被以苛法，死者甚多。世祖不早為明設刑禁，一時治之過差，故天示象。世祖於是改悔，遣使悉理侵枉也。

三十一年五月癸酉晦，日有蝕之，`潛潭巴曰：「癸酉蝕，連陰不解，淫雨毀山，有兵。」`在柳五度，京都宿也。自二十一年示象至此十年，後二年，宮車晏駕。

中元元年十一月甲子晦，日有蝕之，在斗二十度。斗為廟，主爵祿。儒說十一月甲子，時王日也，又為星紀，主爵祿，其占重。

明帝永平三年八月壬申晦，日有蝕之，`潛潭巴曰：「壬申蝕，水盛，陽潰陰欲翔。」`在氐二度。氐為宿宮。是時明帝作北宮。`古今注曰：「四年八月丙寅，時加未，日有蝕之。五年二月乙未朔，日有蝕之，京師候者不覺，河南尹、郡國三十一上。六年六月庚辰晦，日有蝕之，時雒陽候者不見。」`

八年十月`古今注曰十二月。`壬寅晦，日有蝕之，旣，`潛潭巴曰：「壬寅蝕，天下苦兵，大臣驕橫。」`在斗十一度。斗，吳也。廣陵於天文屬吳。後二年，廣陵王荊坐謀反自殺。

十三年十月`古今注曰閏八月。`甲辰晦，日有蝕之，`潛潭巴曰：「甲辰蝕，四騎脅大水。」`在尾十七度。`京房占曰：「主后壽命絕，後有大水。」`

十六年五月戊午晦，日有蝕之，`潛潭巴曰：「戊午蝕，乆旱穀不傷。」`在柳十五度。儒說五月戊午，猶十一月甲子也，又宿在京都，其占重。後二歲，宮車晏駕。

十八年十一月甲辰晦，日有蝕之，在斗二十一度。是時明帝旣崩，馬太后制爵祿，故陽不勝。

章帝建初五年二月庚辰朔，日有蝕之，`潛潭巴曰：「庚辰蝕，彗星東至，有寇兵。」`在東壁八度。例在前建武二十九年。是時羣臣爭經，多相非毀者。`又別占云：「庚辰蝕，大旱。」`

六年六月辛未晦，日有蝕之，`潛潭巴曰：「辛未蝕，大水。」`在翼六度。翼主遠客。冬，東平王蒼等來朝，明年正月，蒼薨。`古今注曰：「元和元年九月乙未，日有蝕之。」`

章和元年八月乙未晦，日有蝕之。史官不見，佗官以聞。日在氐四度。`星占曰：「天下災，期三年。」`

和帝永元二年二月壬午，日有蝕之。`潛潭巴曰：「壬午蝕，乆雨，旬望。」`史官不見，涿郡以聞。日在奎八度。`京房占曰：「三公與諸侯相賊，弱其君王，天應而日蝕。三公失國，後旱且水。」臣昭以為三公宰輔之位，即竇憲。`

四年六月戊戌朔，日有蝕之，`潛潭巴曰：「戊戌蝕，有土殃，主后死，天下諒陰。」京房占曰：「婚嫁家欲戮。」`在七星二度，主衣裳。又曰行近軒轅，在左角，為太后族。是月十九日，`案本紀：庚申幸北宮，詔捕憲等。庚申是二十三日。`上免太后兄弟竇憲等官，遣就國，選嚴能相，於國蹙迫自殺。

七年四月辛亥朔，日有蝕之，`潛潭巴曰：「辛亥蝕，子為雄。」`在觜觿，為葆旅，主收斂。儒說葆旅宮中之象，收斂貪妬之象。是歲鄧貴人始入。明年三月，陰皇后立，鄧貴人有寵，陰后妬忌之，後遂坐廢。一曰是將入參，參、伐為斬刈。明年七月，越騎校尉馮柱捕斬匈奴溫禺犢王烏居戰。

十二年秋七月辛亥朔，日有蝕之，在翼八度，荊州宿也。明年冬，南郡蠻夷反為寇。

十五年四月甲子晦，日有蝕之，在東井二十二度。東井，主酒食之宿也。婦人之職，無非無儀，酒食是議。去年冬，鄧皇后立，有丈夫之性，與知外事，故天示象。是年水，雨傷稼。

安帝永初元年三月二日癸酉，日有蝕之，在胃二度。胃主廩倉。是時鄧太后專政，去年大水傷稼，倉廩為虛。`古今注曰：「三年三月，日有蝕之。」`

五年正月庚辰朔，日有蝕之，在虛八度。正月，王者統事之正日也。虛，空名也。是時鄧太后攝政，安帝不得行事，俱不得其正，若王者位虛，故於正月陽不克，示象也。於是陰預乘陽，故夷狄並為寇害，西邊諸郡皆至虛空。

七年四月丙申晦，日有蝕之，`潛潭巴曰：「丙申蝕，諸侯相攻。」京房占曰：「君臣暴虐，臣下橫恣，上下相賊，後有地動。」`在東井一度。

元初元年十月戊子朔，日有蝕之，`潛潭巴曰：「戊子蝕，宮室內婬，雌必成雄。」京房占曰：「妻欲害夫，九族夷滅，後有大水。」`在尾十度。尾為後宮，繼嗣之宮也。是時上甚幸閻貴人，將立，故示不善，將為繼嗣禍也。明年四月，遂立為后。後遂與江京、耿寶等共讒太子廢之。

二年九月壬午晦，日有蝕之，在心四度。心為王者，明乆失位也。

三年三月二日辛亥，日有蝕之，在婁五度。史官不見，遼東以聞。

四年二月乙巳朔，日有蝕之，`潛潭巴曰：「乙亥蝕，東國兵。」京房占曰：「諸侯上侵以自益，近臣盜竊以為積，天子未知，日為之蝕。」`在奎九度。史官不見，七郡以聞。奎主武庫兵。其月十八日壬戌，武庫火，燒兵器也。

五年八月丙申朔，日有蝕之，在翼十八度。史官不見，張掖以聞。`潛潭巴曰：「丙申蝕，夷狄內攘。」石氏占曰：「王者失禮，宗廟不親，其歲旱。」`

六年十二月戊午朔，日有蝕之，幾盡，地如昬狀。`古今注曰：「星盡見。」春秋緯曰：「日蝕旣，君行無常，公輔不修德，夷狄強侵，萬事錯。」`在須女十一度，女主惡之。後二歲三月，鄧太后崩。`李氏家書，司空李郃上書曰：「陛下祗畏天威，懼天變，克己責躬，博訪羣下。咎皆在臣，力小任重，招致咎徵。去年二月，京師地震，今月戊午日蝕。夫至尊莫過乎天，天之變莫大乎日蝕，地之戒莫重乎震動。今一歲之中，大異兩見，日蝕之變，旣為尤深，地動之戒，搖宮最醜。日者陽精，君之象也。戊者土主，任在中宮。午者火德，漢之所承。地道安靜，法當由陽，今乃專恣，搖動宮闕。禍在蕭牆之內，臣恐宮中必有陰謀其陽，下圖其上，造為逆也。災變終不虛生，推原二異，日辰行度，甚為較明，譬猶指掌。宜察宮闕之內，如有所疑，急摧破其謀，無令得成。修政恐懼，以荅天意。十月辛卯，日有蝕之，周家所忌，乃為亡徵，是時妃后用事，七子朝令。戊午之災，近相似類。宜貶退諸后兄弟羣從內外之寵，求賢良，徵逸士，下德令，施恩惠，澤及山海。」時度遼將軍遵多興師重賦出塞妄攻之事，上深納其言。建光元年，鄧太后崩。上收考中人趙任等，辭言地震日蝕，任在中宮，竟有廢立之謀，郃乃自知其言驗也。`

永寧元年七月乙酉朔，日有蝕之，`潛潭巴曰：「乙酉蝕，仁義不明，賢人消。」京房占曰：「君弱臣強，司馬將兵，反征其王。」`在張十五度。史官不見，酒泉以聞。`石氏占曰：「日蝕張，王者失禮。」`

延光三年九月庚申晦，日有食之，`京房占曰：「骨肉相賊，後有水。」`在氐十五度。氐為宿宮。宮，中宮也。時上聽中常侍江京、樊豐及阿母王聖等讒言，廢皇太子。

四年三月戊午朔，日有蝕之，在胃十二度。隴西、酒泉、朔方各以狀上，史官不覺。`案馬融集，是時融為許令，其四月庚申，自縣上書曰：「伏讀詔書，陛下深惟禹、湯罪己之義，歸咎自責。寅畏天戒，詳延百僚，博問公卿，知變所自，審得厥故，修復往術，以荅天命。臣子遠近，莫不延頸企踵，苟有隙空一介之知，事願自效，貢納聖聽。臣伏見日蝕之占，自昔典籍『十月之交』，春秋傳記、漢注所載，史官占候，羣臣密對，陛下所觀覽，左右所諷誦，可謂詳悉備矣。雖復廣問，昭在前志，無以復加。乃者茀氣干參，臣前得敦朴之徵，後三年二月，對策北宮端門。以為參者西方之位，其於分野，并州是也，殆謂西戎、北狄。其後種羌叛戾，烏桓犯上郡，并、涼動兵，驗略效矣。今復見大異，申誡重譴，於此二城，海內莫見。三月一日，合辰在婁。婁又西方之宿，衆占顯明者。羌及烏桓有悔過之辭，將吏策勳之名。臣恐受任典牧者，苟脫目前，皆粗圖伸一時之權，不顧為國百世之利。論者美近功，忽其遠，則各相美其疢病。伏惟天象不虛。老子曰：『圖難於其易也，為大於其細也。』消災復異，宜在於今。詩曰：『日月告凶，不用其行。四國無政，不用其良。』傳曰：『國無政，不用善，則自取讁于日月之災，故政不可不慎也。務三而已：一曰擇人，二月安民，三曰從時。』臣融伏惟方今有道之世，漢典設張，侯甸采衞，司民之吏，案繩循墨，雖有殿最，所差無幾。其陷罪辟，身自取禍，百姓未被其大傷。至邊郡牧御失和，吉之與凶，敗之與成，優劣相懸，不誡不可。審擇其人，上以應天變，下以安民隷。竊見列將子孫，生長京師，食仰租奉，不知稼穡之艱，又希遭阨困，故能果毅輕財，施與孤弱，以獲死生之用，此其所長也。不拘法禁，奢泰無度，功勞足以宣威，踰濫足以傷化，此其所短也。州郡之士，出自貧苦，長於撿押，雖專賞罰，不敢越溢，此其所長也。拘文守法，遭遇非常，狐疑無斷，畏首畏尾，威恩纖薄，外內離心，士卒不附，此其所短也。必得將兼有二長之才，無二短之累，參以吏事，任以兵法。有此數姿，然後能折衝厭難，致其功實，轉災為福。孔子曰：『十室之邑，必有忠信如丘者焉。』以天下之大，四海之衆，云無若人，臣以為誣矣。宜特選詳譽，審得其真，鎮守二方，以應用良擇人之義，以塞大異也。」`

順帝永建二年七月甲戌朔，日有蝕之，`潛潭巴曰：「甲戌蝕，草木不滋，王命不行。」京房占曰：「近臣欲戮，身及戮辱，後小旱。」`在翼九度。

陽嘉四年閏月丁亥朔，日有蝕之，`潛潭巴曰：「丁亥蝕，匿謀滿玉堂。」京房占曰：「君臣無別。」`在角五度。史官不見，零陵以聞。`案張衡為太史令，表奏云：「今年三月朔方覺日蝕，此郡懼有兵患。臣愚以為可敕北邊須塞郡縣，明烽火，遠斥候，深藏固閉，無令穀畜外露。」不詳是何年三月。`

永和三年十二月戊戌朔，日有蝕之，在須女十一度。史官不見，會稽以聞。明年，中常侍張逵等謀譖皇后父梁商欲作亂，推考，逵等伏誅也。

五年五月己丑晦，日有蝕之，`潛潭巴曰：「日蝕己丑，天下唱之。」`在東井三十三度。東并，三輔宿。又近輿鬼，輿鬼為宗廟。其秋，西羌為寇，至三輔陵園。

六年九月辛亥晦，日有蝕之，在尾十一度。尾主後宮，繼嗣之宮也。以為繼嗣不興之象。

桓帝建和元年正月辛亥朔，日有蝕之，在營室三度。史官不見，郡國以聞。是時梁太后攝政。

三年四月丁卯晦，日有蝕之，`潛潭巴曰：「丁卯蝕，有旱有兵。」京房占曰：「諸侯欲戮，後有裸蟲之殃。」`在東井二十三度。例在永元十五年。東井主法，梁太后又聽兄兾枉殺公卿，犯天法也。明年，太后崩。

元嘉二年七月二日庚辰，日有蝕之，在翼四度。史官不見，廣陵以聞。`京房占曰：「庚辰蝕，君易賢以剛，卒以自傷，後有水。」`翼主倡樂。時上好樂過。`阮籍樂論曰：「桓帝聞琴，悽愴傷心，倚扆而悲，慷慨長息曰：『善乎哉！為琴若此，一而足矣。』」`

永興二年九月丁卯朔，日有蝕之，在角五度。角，鄭宿也。十一月，泰山盜賊羣起，劫殺長吏。泰山於天文屬鄭。

永壽三年閏月庚辰晦，日有蝕之，在七星二度。史官不見，郡國以聞。例在永元四年。後二歲，梁皇后崩，兾兄弟被誅。

延熹元年五月甲戌晦，日有蝕之，在柳七度，京都宿也。`梁兾別傳曰：「常侍徐璜白言：『臣切見道術家常言，漢死在戌亥。今太歲在丙戌，五月甲戌，日蝕柳宿。朱雀，漢家之貴國，宿分周地，今京師是也。史官上占，去重見輕。』璜召太史陳援詰問，乃以實對。兾怨援不為隱諱，使人陰求其短，發擿上聞。上以亡失候儀不肅，有司奏收殺獄中。」`

八年正月丙申晦，日有蝕之，在營室十三度。營室之中，女主象也。其二月癸亥，鄧皇后坐酗，上送暴室，令自殺，家屬被誅。呂太后崩時亦然。

九年正月辛卯朔，日有蝕之，`潛潭巴曰：「辛卯蝕，臣代其主。」`在營室三度。史官不見，郡國以聞。谷永以為三朝尊者惡之。其明年，宮車晏駕。

永康元年五月壬子晦，日有蝕之，`潛潭巴曰：「壬子蝕，妃后專恣，女謀主。」`在輿鬼一度。儒說壬子淳水日，而陽不克，將有水害。其八月，六州大水，勃海海溢。

靈帝建寧元年五月丁未朔，日有蝕之。`潛潭巴曰：「丁未蝕，王者崩。」`冬十月甲辰晦，日有蝕之。

二年十月戊戌晦，日有蝕之。右扶風以聞。

三年三月丙寅晦，日有蝕之。梁相以聞。

四年三月辛酉朔，日有蝕之。`潛潭巴曰：「辛酉蝕，女謀主。」谷永上書：「飲酒無節，君臣不別，姦邪欲起。」傳曰：「酒無節，茲謂荒，厥異日蝕，厥咎亡。」靈帝好為商估，飲於宮人之肆也。`

熹平二年十二月癸酉晦，日有蝕之，在虛二度。是時中常侍曹節、王甫等專權。`蔡邕上書曰：「四年正月朔，日體微傷，羣臣服赤幘，赴宮門之中，無救，乃各罷歸。天有大異，隱而不宣求御過，是已事之甚者。」`

六年十月癸丑朔，日有蝕之，趙相以聞。`谷永上書：「賦斂滋重，不顧黎民，百姓虛竭，則日蝕，將有潰叛之變。」`

光和元年二月辛亥朔，日有蝕之。十月丙子晦，日有蝕之，在箕四度。箕為後宮口舌。是月，上聽讒廢宋皇后。`案：本傳盧植上書，丙子蝕自巳過午，旣蝕之後，雲霧晻曖，陳八事以諫。蔡邕對問曰：「詔問踐阼以來，災眚屢見，頻歲日蝕、地動，風雨不時，疫癘流行，勁風折樹，河、雒盛溢。臣聞陽微則日蝕，陰盛則地震，思亂則風，貌失則雨，視闇則疾，簡宗廟，水不潤下，川流滿溢。明君臣，正上下，抑陰尊陽，修五事於聖躬，致精慮於共御，其救之也。」`

二年四月甲戌朔，日有蝕之。

四年九月庚寅朔，日有蝕之，`潛潭巴曰：「庚寅蝕，將相誅，大水，多死傷。」`在角六度。

中平三年五月壬辰晦，日有蝕之。`潛潭巴曰：「壬辰蝕，河決海溢，乆霧連陰。」`

六年四月丙午朔，日有蝕之。其月浹辰，宮車晏駕。

獻帝初平四年正月甲寅朔，日有蝕之，在營室四度。`潛潭巴曰：「甲寅蝕，雷電擊殺，骨肉相攻。」`是時李傕、郭汜專政。`袁宏紀曰：「未蝕八刻，太史令王立奏曰：『日晷過度，無有變也。』於是朝臣皆賀。帝密令尚書候焉，未晡一刻而蝕。尚書賈詡奏曰：『立伺候不明，疑誤上下；太尉周忠，職所典掌，請皆治罪。』詔曰：『天道遠，事驗難明，且災異應政而至，雖探道知機，焉能無失，而欲歸咎史官，益重朕之不德也。』弗從。於是避正殿，寢兵，不聽事五日。」`

興平元年六月乙巳晦，日有蝕之。

建安五年九月庚午朔，日有蝕之。`潛潭巴曰：「庚午蝕，後火燒官兵。」`

六年十月癸未朔，日有蝕之。

十三年十月癸未朔，日有蝕之，`潛潭巴曰：「癸未蝕，仁義不明。」`在尾十二度。

十五年二月乙巳朔，日有蝕之。

十七年六月庚寅晦，日有蝕之。

二十一年五月己亥朔，日有蝕之。`潛潭巴曰：「己亥蝕，小人用事，君子縶。」`

二十四年二月壬子晦，日有蝕之。

凡漢中興十二世，百九十六年，日蝕七十二：朔三十二，晦三十七，月二日三。

光武建武七年四月丙寅，日有暈抱，白虹貫暈，在畢八度。`古今注曰：「時日加卯，西面東面有抱，須臾成暈，中有兩鉤，在南北面，有白虹貫暈，在西北南面，有背在景，加巳皆解也。」`畢為邊兵。秋，隗囂反，侵安定。`皇德傳史曰：「白虹貫，下破軍，晉分也。」古今注曰：「章帝建初元年正月壬申，白虹貫日。五年七月甲寅，夜白虹出乙丑地西北曲入。七年四月丙寅，日加卯，西面有抱，須臾成暈，有白虹貫日。殤帝延平元年六月丁未，日暈上有半暈，暈中外有僪，背兩珥。十二月丙寅，日暈再重，中有背僪。順帝永建二年正月戊午，白虹貫日。三年正月丁酉，日有白虹貫交暈中。六年正月丁卯，日暈兩珥，白虹貫珥中。永和六年正月己卯，暈兩珥，中赤外青，白虹貫暈中。」案郎顗傳，陽嘉二年正月乙卯，白虹貫日。又唐檀傳，永建五年，白虹貫日，檀上便宜三事，陳其咎徵。春秋元命苞曰：「陰陽之氣，聚為雲氣，立為虹蜺，離為倍僪，分為抱珥。」考異郵曰：「臣謀反，偏刺日。」巫咸占曰：「臣不知則日月僪。」如淳曰：「蝃蝀謂之虹，雌謂之蜺，向外曰倍，刺日曰僪，在傍如半環向日曰抱，在傍直對曰珥。」孟康曰：「僪如僪也。」宋均曰：「黃氣抱日，輔臣納忠。」`

靈帝時，日數出東方，正赤如血，無光，高二丈餘乃有景。且入西方，去地二丈，亦如之。`京房占曰：「國有佞讒，朝有殘臣，則日不光，闇冥不明。」孟康曰：「日月無光曰薄。」`其占曰，事天不謹，則日月赤。是時月出入去地二三丈，皆赤如血者數矣。`春秋感精符曰：「日無光，主勢奪，羣臣以讒術。色赤如炭，以急見伐，又兵馬發。」禮斗威儀曰：「日月赤，君喜怒無常，輕殺不辜，戮於無罪，不事天地，忽於鬼神。時則天雨，土風常起，日蝕無光，地動雷降。其時不救，兵從外來，為賊戮而不葬。」京房占曰：「日無故日夕無光，天下變枯，社稷移主。」`

光和四年二月己巳，黃氣抱日，黃白珥在其表。`春秋感精符曰：「日朝珥則有喪孽。」又云：「日已出，若其入，而雲皆赤黃，名曰日空，不出三年，必有移民而去者也。」`

中平四年三月丙申，黑氣大如瓜，在日中。`春秋感精符曰：「日黑則水淫溢。」`

五年正月，日色赤黃，中有黑氣如飛鵲，數月乃銷。

六年二月乙未，白虹貫日。`春秋感精符曰：「虹貫日，天下悉極，文法大擾，百官殘賊，酷法橫殺，下多相告，刑用及族，世多深刻，獄多怨宿，吏皆慘毒。」又曰：「國多死孽，天子命絕，大臣為禍，主將見殺。」星占曰：「虹蜺主內婬，土精填星之變。」易讖曰：「聦明蔽塞，政在臣下，婚戚干朝，君不覺悟，虹蜺貫日。」`

獻帝初平元年二月壬辰，白虹貫日。`袁山松書曰：「三年十月丁卯，日有重兩倍。」吳書載韓馥與袁術書曰：「凶出於代郡。」`

桓帝永壽三年十二月壬戌，月蝕非其月。`古今注曰：「光武建武八年三月庚子夜，月暈五重，紫微青黃似虹，有黑氣如雲，月星不見，丙夜乃解。中元元年十一月甲辰，月中星齒，往往出入。」`

延熹八年正月辛巳，月蝕非其月。`袁山松書曰：「興平二年十二月，月在太微端門中重暈二珥，兩白氣廣八九寸，貫月東西南北。」`

贊曰：皇極惟建，五事剋端。罰咎入沴，逆亂浸干。火下水騰，木弱金酸。妖豈或妄，氣炎以觀。

* * *

[上卷](107.md) / [後漢書目錄](a03.md) / [下卷](109.md) /			  

    