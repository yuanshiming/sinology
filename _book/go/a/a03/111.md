 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`志第二十一 ‧ 郡國三`   

* * *

　`陳留　東郡　東平　任城　泰山　濟北　山陽　濟陰  

                  右兖州`

　東海　琅邪　彭城　廣陵　下邳  

                  右徐州

陳留郡`武帝置。雒陽東五百三十里。`十七城，戶十七萬七千五百二十九，口八十六萬九千四百三十三。

　　陳留，有鳴鴈亭。`左傳成十六年衞伐鄭鳴鴈，杜預曰在雍丘縣西北。陳留志曰：「有桐陵亭，古桐丘。」`　浚儀，本大梁。`帝王世記曰：「禹避商均浚儀。」晉地道記：「儀封人，此縣也。」通俗文曰「渠在浚儀，曰莨蕩」也。`　尉氏`陳留志曰：「有陵樹鄉，北有澤，澤有天子菀囿，有秦樂廄，漢諸帝以馴養猛獸。」`　雍丘，本杞國。`陳留志曰：「城內有神井，能興霧雹。」案：徐齊民北征記曰：「有呂祿臺，高七丈。有酈生祠。」曹植禹廟讚曰：「有禹祠，植移于其城，城本名杞城。」`　襄邑，有滑亭。`左傳莊三年次于滑，杜預曰在縣西北。`有承匡城。`地道記曰在縣西。左傳文十一年會晉郤缺于承匡。有桐門亭，有黃門亭。襄元年會鄫，杜預曰縣東南有鄫城。`　外黃`左傳「惠公季年，敗宋師于黃」，杜預曰宋邑，縣東有黃城。`有葵丘聚，齊桓公會此。城中有曲棘里。`左傳昭二十五年「宋公佐卒曲棘」。`有繁陽城。　小黃`漢舊儀曰：「高祖母起兵時死縣北，為作陵廟於小黃。」`　東昬`陳留志曰：「故戶牖鄉有陳平祠。」`　濟陽`有武父鄉。左傳桓十二年「盟于武父」，杜預曰縣東北有武父城。縣東南有戎城。縣都鄉有行宮，光武生。`　平丘，有臨濟亭，田儋死此。有匡。`匡人之亭，曹公破袁術處。`有黃池亭。`陳留志云：「黃亭在封丘。」左傳哀十三年盟黃池，杜預曰在封邱縣南。傳曰「吳囚子服景伯以還，及戶牖」，然即黃池在戶牖西。或以為外黃縣東溝，非也。`　封丘`博物記有狄溝，即敗狄于長丘是也。`有桐牢亭，或曰古蟲牢。`左傳成五年諸侯會蟲牢。陳留志：「有鞠亭，古鞠居。」`　酸棗`左傳鄭太叔至于廩延，杜預曰縣北有延津。襄五年會城棣，杜預曰縣西南有棣城。東有地烏巢，曹公破袁紹處。陳留志曰：「城內有韓王故宮闕。」`　長垣，侯國。有匡城。`陳留志曰：「孔子圍此。」北征記城周三里。左傳僖十五年會牡丘，次于匡，杜預曰匡在縣西南。昭十三年會平丘，杜預曰縣西南有平丘城。`有蒲城。`左傳成九年會于蒲，杜預曰在縣西南。史記曰孔子自匡過蒲。陳留志云「有子路祠。」`有祭城。`杜預曰鄭祭封人仲邑。陳留志曰：「有蘧伯玉墓及祠。」又西南有宛亭。左傳僖二十八年衞人盟宛濮，杜預曰近濮水。`　己吾，有大棘鄉。`左傳宣二年鄭破宋師大棘，杜預曰在襄邑縣南。`有首鄉。`左傳僖五年齊侯會于首止，杜預曰在襄邑東南，有首鄉。`　考城，故菑，`陳留志曰：「古戴國地名。」杜預曰：「戴在外黃東南。」爾雅曰：「木立死曰菑。」呂氏春秋：「草鬱即為菑。」`章帝更名。故屬梁。`陳留志曰：「有箕子祠。有穀亭。古句瀆之丘。」案本傳有蒲亭。`　圉，故屬淮陽。有高陽亭。`陳留志曰：「有萬人聚，王邑破翟義積尸處。」前書「今高陽」。文穎曰：「高陽，聚邑名，在縣西。」`　扶溝，故屬淮陽。

東郡`秦置。去雒陽八百餘里。`十五城，戶十三萬六千八十八，口六十萬三千三百九十三。

　　濮陽，古昆吾國，`杜預曰古衞也。帝王世記曰：「顓頊自窮桑徙商丘。」左傳曰「衞，顓頊之墟」，杜預曰帝丘，昆吾氏因之，故曰昆吾之墟，縣城內有顓頊冢。皇覽曰：「冢在城門外廣陽里中。」博物記曰：「桑中在其中。」`春秋時曰濮。有鹹城，或曰古鹹國。`左傳僖十三年同會于鹹。`有清丘。`左傳曰宣十二年盟清丘，杜預曰縣東南。`有鉏城。　燕，本南燕國。有雍鄉。`謝沈書曰，赤眉攻雍鄉。`有胙城，古胙國。有平陽亭。`左傳哀十六年「衞侯飲孔悝酒於平陽」。`有瓦亭。`左傳曰定八年會于瓦，杜預曰縣東北。`有桃城。`史記曰春申君說秦曰「王又舉甲拔桃入邢」是也。`　白馬，有韋鄉。`杜預曰：「縣東南有韋城。古豕韋氏之國」。`　頓丘`皇覽曰「帝嚳冢在城南臺陰野中」是也。`　東阿`左傳桓十年會于桃丘，杜預曰縣東南有桃城。襄十四年孫林父敗衞侯于阿澤，杜預曰縣西南大澤。魏志有渠丘山。`有清亭。`左傳隱四年「遇于清」是也。`　東武陽，濕水出。　，范有秦亭。`左傳莊三十一年「築臺于秦」。地道記在縣西北。`　臨邑，有沛廟。　博平　聊城，有夷儀聚。`左傳僖元年「邢遷于夷儀」。`有聶戚。`左傳曰「聊攝以東」。`　發干　樂平，侯國。故清，章帝更名。　陽平，侯國。有莘亭。`杜預注傳曰衞作新臺在縣北。衞殺公子伋之地，故曰「待諸莘」。`有岡成城。`秦封蔡澤為岡成君，未詳。`　衞，公國。本觀故國，姚姓，光武更名。有河牧城。`左傳文元年會于戚，鄭救晉中行氏，晉敗鄭鐵，杜預曰戚城南有鐵丘。`有竿城。`前書故發干城。`　穀城，春秋時小穀。`左傳莊三十二年「城小穀」，杜預曰城中有管仲井。又傳曰埋長狄榮如首於周首之北門，杜預曰縣東北有周首亭。`有巂下聚。`左傳僖二十六年追齊師至酅，杜預曰縣西有地名酅下。皇覽曰：「縣東十五里有項羽冢。」`

東平國`故梁，景帝分為濟東國，宣帝改。雒陽東九百七十五里。`七城，戶七萬九千一十二，口四十四萬八千二百七十。

　　無鹽，本宿國，任姓。`左傳昭二十五年臧會奔郈，杜預曰縣東南有郈鄉亭。`有章城。`古國。左傳莊三十年，齊取鄣。`　東平陸，六國時曰平陸。有闞亭。`左傳桓十一年會于闞，杜預曰在須昌縣東南。有闞城，博物記云即此亭是。`有堂陽亭。`故縣，後省。`　富成　章　壽張，春秋曰良，漢曰壽良，光武改曰壽張。有堂聚，故聚屬東郡。`地道記曰：「有蚩尤祠，狗城。」皇覽曰：「蚩尤冢在縣闞鄉城中，高七丈。」`　須昌，故屬東郡。`杜預曰：「須句，古國，在西北。」`有致密城，古中都。有陽穀城。`左傳僖三年會陽穀，杜預曰在縣北。`　寧陽，故屬泰山。

任城國`章帝元和元年，分東平為任城。雒陽東千一百里。`三城，戶三萬六千四百四十二，口十九萬四千一百五十六。

　　任城，本任國。有桃聚。`光武破龐萌於桃鄉。`　亢父`左傳襄十三年「取邿」，杜預曰縣有邿亭。哀六年「城邾瑕」，杜預曰縣北有邾瑕城。`　樊

泰山郡`高帝置。雒陽東千四百里。`十二城，戶八千九百二十九，口四十三萬七千三百一十七。

　　奉高，有明堂，武帝造。`前書曰在縣西南四里。左傳昭八年「大蒐于紅，至于商、衞」。紅亭在縣西北，杜預曰接宋、衞也。`　博，有泰山廟。岱山在西北。有龜山。`左傳定十年齊歸龜陰之田，杜預曰田在山北。琴操孔子作龜山之操。`有龍鄉城。`左傳成二年齊圍龍，杜預曰在縣西南。史記作「隆」。又楚有蜀之役，杜預曰縣西北有蜀亭。`　梁甫，侯國。有菟裘聚。`左傳隱公「使營菟裘，吾將老焉」，杜預曰縣南有菟裘城。`　鉅平，侯國。有亭禪山。`即古所禪亭亭者也。`有陽關亭。`左傳襄十七年「師自陽關」。桓六年會于成，杜預曰縣東南。成城即孟孫之邑。`　嬴，有鐵。　山茌，侯國。　萊蕪，有原山，潘水出。`杜預曰汶水出。`　蓋，沂水出。`左傳會于防，杜預曰在縣東南，有防城。`　南武陽，侯國。有顓臾城。　南城，故屬東海。有東陽城。`呂氏春秋夏孔甲遊田于東陽萯山。左傳哀八年「克東陽」。襄十九年城武城，杜預曰南城縣。哀十四年司馬牛葬丘輿，杜預曰縣西北有輿城。`　費，侯國，`曹勝封費是酇縣費亭，非此國。`故屬東海。有祊亭。`左傳隱八年鄭歸祊，杜預曰在縣東南。閔二年莒人歸共仲及密，杜預曰縣有密如亭。`有台亭。`左傳襄十二年莒圍台，杜預曰縣南有台亭。`　牟，故國。

濟北國`和帝永元二年，分泰山置。臣昭案：濟北，前漢之舊國，此是經并泰山復分。雒陽東千一百五十里。`五城，戶四萬五千六百八十九，口二十三萬五千八百九十七。

　　盧`左傳隱三年齊鄭尋盧之盟，杜預曰今縣故城。有邾山，在縣北。成二年封銳司徒女石窌，杜預曰縣東有地名石窌。`有平陰城。有防門。`左傳襄十八年齊禦晉平陰，塹防門，杜預曰在縣北。又齊登巫山以望晉師，杜預曰在縣東北。`有光里。有景茲山。`杜預曰在縣東南。`有敖山。`左傳曰「先君獻、武廢二山」，即敖山、具山。`有清亭。`左傳哀十一年，齊伐魯及清是也。`有長城至東海。`史記蘇代說燕王曰「齊有長城、巨防」。巨防即防門。`　蛇丘，有遂鄉。`古遂國，左傳莊十三年齊人滅遂。`有下讙亭。`左傳桓三年送姜氏于讙。`有鑄鄉城。`周武王未及下車，封堯後於鑄。左傳有棘地，成公三年叔孫僑如所圍。杜預曰汶水北地有棘鄉。東觀書有芳陘山。`　成，本國。`左傳「衞師入郕」，杜預曰東平剛父縣西南有郕鄉。`　茌平，本屬東郡。　剛。`左傳哀八年齊取闡，杜預曰在縣北，有闡鄉。`

山陽郡`故梁，景帝分置。雒陽東八百十一里。`十城，戶十萬九千八百九十八，口六十萬六千九十一。

　　昌邑，刺史治。有梁丘城。`左傳莊三十二年遇于梁丘，杜預曰梁丘鄉在縣西南。`有甲父亭。`杜預曰甲父，古國名，在縣東南。左傳隱十年「取防」，杜預曰縣西有防城。`　東緡，春秋時曰緡。`左傳僖二十三年齊圍緡。`　鉅野`左傳桓七年「焚咸丘」，杜預曰縣西有咸亭。`有大野澤。`春秋西狩獲麟之所。爾雅十藪，魯有大野。杜預曰縣西南有郥亭。定十三年齊伐晉之所。`　高平，侯國。故橐，章帝更名。`前漢志莽改曰高平，章帝復莽此號。左傳隱元年費伯城郎，杜預曰縣東南有郁郎亭。`有茅鄉城。`杜預曰茅鄉在昌邑西南。`　湖陸，故湖陵，章帝更名。`前漢志在王莽改曰湖陸，章帝復其號。博物記曰苟水出。地道記縣西有費亭城，魏武帝初所封。`　南平陽，侯國。有漆亭`左傳城漆。`有閭丘亭。`左傳襄二十一年「邾庶其以漆、閭丘來奔」，杜預曰縣東北有漆鄉，西北有顯閭亭。哀七年囚邾子負瑕，杜預曰縣西北有瑕丘城。`　方與，有武唐亭，`左傳桓二年盟于唐，杜預曰在西南。`魯侯觀魚臺。`春秋經隱五年矢魚于棠。`有泥母亭，或曰古甯母。`左傳僖七年盟甯母，杜預曰在縣東。三十一年臧文仲宿重館，杜預曰縣西北有重鄉城。`　瑕丘　金鄉`晉地道記曰：「縣多山，所治名金山。山北有鑿石為冢，深十餘丈，隧長三十丈，傍却入為堂三方，云得白兔不葬，更葬南山，鑿而得金，故曰金山。故冢今在。或云漢昌邑所作，或云秦時。」`　防東

濟陰郡`故梁，景帝分置。雒陽東八百里。`十一城，戶十三萬三千七百一十五，口六十五萬七千五百五十四。

　　定陶，本曹國，`郭璞曰：「城中有陶丘。」皇覽曰：「伯樂冢縣東南一里所，高四五丈。」`古陶，堯所居。`帝王世記曰：「舜陶河濵，縣西南陶丘亭是。」`有三鬷亭。`湯伐三鬷，孔安國曰今定陶。`　冤句，有煑棗城。`史記蘇秦說魏襄王曰：「大王之地，東有淮、潁、煑棗。」`　成陽，有堯冢、靈臺，有雷澤。`禹貢曰：「雷夏旣澤。」帝王世記曰：「舜耕歷山，漁雷澤，濟陰有歷山。」`　乘氏，侯國。`博物記曰古乘丘。`有泗水。有鹿城鄉。　句陽，有垂亭。`左傳隱八年遇于垂。史記无忌說魏安僖王曰：「文臺墮，垂都焚。」徐廣曰：「縣有垂亭。」`　鄄城　離狐，故屬東郡。　廩丘　故屬東郡。有高魚城。有運城。`左傳襄二十六年「齊烏餘以廩丘奔晉」，杜預曰今縣故城是。又「襲衞羊角取之」，杜預曰今縣所治城。又襲我高魚，杜預曰在縣東北。`　單父，侯國，故屬山陽。　成武，故屬山陽。`左傳隱七年「戎執凡伯於楚丘」，杜預曰在縣西南。`有郜城。`左傳隱十年「取郜」，杜預曰縣東南有郜城。地道記有秺城。`　己氏，故屬梁。`皇覽曰有平和鄉，鄉有伊尹冢。`

　右兖州刺史部，郡、國八，縣、邑、公、侯國八十。

東海郡`高帝置。雒陽東千五百里。`十三城，戶十四萬八千七百八十四，口七十萬六千四百一十六。

　　郯，本國，刺史治。`博物記曰：「有勇士亭，即勇士菑丘欣。」`　蘭陵，有次室亭。`地道記曰：「故魯次室邑。」列女傳有漆室之女，或作「次室」。`　戚　朐`山海經曰：「都州在海中，一曰郁州。」郭璞曰：「在縣界。世俗傳此山在蒼梧徙來，上皆有南方樹木。」博物記：「縣東北海邊植石，秦所立之東門。」`有鐵。有伊盧鄉。`史記曰，鍾離昧家在伊盧。`　襄賁　昌慮，有藍鄉。`左傳昭三十一年邾黑肱以濫來奔，杜預曰縣所治，城東北有郳城。郳，小邾國也。`　承　陰平　利城　合城`漷水自此南至湖陸。`　祝其，有羽山。`殛鯀之山。杜預曰在縣西南。博物記曰：「東北獨居山，西南有淵水，即羽泉也，俗謂此山為懲父山。」`春秋時曰祝其，夾谷地。`左傳定十年會齊侯夾谷，孔子相。`　厚丘`左傳成九年「城中城」，杜預曰在縣西南，有中鄉城。`　贛榆，本屬琅邪，建初五年復。`左傳「齊伐莒，莒子奔紀鄣」，杜預曰縣東北有紀城。地道記曰：「海中去岸百五十步，有秦始皇碑，長一丈八尺，廣五尺，厚八尺三寸；一行十二字。潮水至加其上三丈，去則三尺見也。」`

琅邪國`秦置。建武中省城陽國，以其縣屬。案本紀，永壽元年置，都尉治。雒陽東一千五百里。`十三城，戶二萬八百四，口五十七萬九百六十七。

　　開陽`杜預曰古鄅。左傳哀三年城啟陽，杜預曰開陽。`故屬東海，建初五年屬。　東武　琅邪`山海經云有琅邪臺，在勃海閒，琅邪之東。郭璞曰：「琅邪臨海邊，有山嶕嶢特起，狀如高臺。此即琅邪臺。」齊景公曰：「吾循海而南，放乎琅邪。」越絕曰：「句踐徙琅邪，起觀臺，臺周七里，以望東海。」史記曰秦始皇徙黔首三萬戶琅邪臺下。傳有勞山。`　東莞，有鄆亭。`左傳曰「公處鄆」。`有邳鄉。有公來山，或曰古浮來。`左傳隱八年盟浮來，杜預曰邳來山之閒，號曰邳來。莊九年鮑叔受管仲，及堂阜而脫之。杜預曰：「東莞蒙陰縣西北有夷吾亭，或曰鮑叔解夷吾縛於此，因以為名。」即古堂阜也，東莞後為郡。`　西海`東觀書曰有勝山。博物記：「太公呂望所出，今有東呂鄉。又釣於棘津，其浦今存。」`　諸`左傳莊二十九年「城諸」，杜預曰諸縣在城陽郡。又隱四年「莒人伐杞，取牟婁」，杜預曰縣東北有婁鄉。`　莒，本國，故屬城陽。`左傳成八年申公巫臣會渠丘公，杜預曰縣有蘧丘里。`有鐵。有崢嶸谷。　東安，故屬城陽。　陽都，故屬城陽。有牟臺。`左傳宣元年會于平州，杜預曰在縣西。`　臨沂，故屬東海。有叢亭。`左傳隱六年盟于艾，杜預曰縣東南有艾山。七年「城中丘」，杜預曰縣東北有中丘亭。博物記曰：「縣東界次睢有大叢社，民謂之食人社，即次睢之社。」`　即丘，侯國，故屬東海，春秋曰祝丘。　繒，侯國，故屬東海。有概亭。`左傳莊九年盟于蔇，杜預曰在縣北。`　姑幕`左傳昭五年「莒牟夷以牟婁及防茲來奔」，杜預曰縣東北有茲亭。博物記曰淮水入。城東南五里有公冶長墓。`

彭城國`高祖置為楚，章帝改。雒陽東千二百二十里。`八城，戶八萬六千一百七十，口四十九萬三千二十七。

　　彭城`古大彭邑。北征記城西二十里有山，山有楚元王墓。伏滔北征記曰：「城北六里有山，臨泗，有宋桓魋石槨，皆青石，隱起龜龍鱗鳳之象。」`有鐵。　武原　傅陽，有柤水。`左傳襄十年滅偪陽，杜預曰即此縣也。`呂　留`西征記曰城中有張良廟。`梧　菑丘　廣戚，故屬沛。

廣陵郡`景帝置為江都，武帝更名。建武中省泗水國，以其縣屬。雒陽東一千六百四十里。`十一城，戶八萬三千九百七，口四十一萬百九十。

　　廣陵`吳王濞所都，城周十四里半。`有東陵亭。`博物記曰：「女子杜姜，左道通神，縣以為妖，閉獄桎梏，卒變形莫知所極。以狀上，因以其處為廟祠，號曰東陵聖母。」`　江都，有江水祠。　高郵　平安　淩，故屬泗水。　東陽，故屬臨淮。有長洲澤，吳王濞太倉在此。`縣多麋。博物記曰：「千千為羣，掘食草根，其處成泥，名曰麋畯。民人隨此畯種稻，不耕而穫，其收百倍。」又扶海洲上有草名蒒，其實食之如大麥，從七月稔熟，民斂穫至冬乃訖，名曰自然穀，或曰禹餘糧。`　射陽，故屬臨淮。`有梁湖。地道記曰有博支湖。`　鹽瀆，故屬臨淮。　輿，侯國，故屬臨淮。　堂邑，故屬臨淮。有鐵。春秋時曰堂。　海西，故屬東海。

下邳國`武帝置為臨淮郡，永平十五年更為下邳國。雒陽東千四百里。`十七城，戶十三萬六千三百八十九，口六十一萬一千八十三。

　　下邳，本屬東海。`戴延之西征記曰：「有沂水，自城西西南注泗，別下迴城南，亦注泗。舊有橋處，張良與黃石公會此橋。」`葛嶧山，本嶧陽山。`山出名桐，伏滔北征記曰今槃根往往而存。`有鐵。　徐，本國。有樓亭，或曰古蔞林。`杜預曰在僮縣東南。伏滔北征記曰：「縣北有大冢，徐君墓，延陵解劔之處。」`　僮，侯國。　睢陵　下相　淮陰`下鄉有南昌亭，韓信寄食處。`　淮浦　盱台　高山　潘旌　淮陵　取慮，有蒲姑陂。`左傳昭十六年齊師至蒲隧，杜預曰縣東有蒲姑陂。`　東成　曲陽，侯國，故屬東海。　司吾，侯國，故屬東海。　良成，故屬東海。春秋時曰良。`左傳昭十三年晉會吳於良。`　夏丘，故屬沛。

　右徐州刺史部，郡、國五，縣、邑、侯國六十二。`魏氏春秋曰：「初平三年，分琅邪、東海為城陽、利城、昌慮郡。建安十一年，省昌慮并東海。」`

* * *

[上卷](110.md) / [後漢書目錄](a03.md) / [下卷](112.md) /			  

    