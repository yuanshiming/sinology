 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`志第二十二 ‧ 郡國四`   

* * *

　`濟南　平原　樂安　北海　東萊　齊國  

                  右青州`

　南陽　南郡　江夏　零陵　桂陽　武陵　長沙  

                  右荊州

　九江　丹陽　廬江　會稽　吳郡　豫章  

                  右揚州

濟南國`故齊，文帝分。雒陽東千八百里。`十城，戶七萬八千五百四十四，口四十五萬三千三百八。

　　東平陵，有鐵。有譚城。`故譚國。`有天山。　著　於陵`杜預曰縣西北有于亭。陳桓子以封齊公子周。`　臺　菅，有賴亭。`左傳哀六年公如賴。`　土鼓　梁鄒　鄒平　東朝陽`杜預曰縣西有崔城。`　歷城，有鐵。有巨里聚。`耿弇破費敢處。皇覽曰：「太甲有冢，在歷山上。」`

平原郡`高帝置。雒陽北一千三百里。`九城，戶十五萬五千五百八十八，口百萬二千六百五十八。

　　平原`地道記曰有篤馬河。`　高唐，濕水出。　般　鬲，侯國。夏時有鬲君，滅浞立少康。`魏都賦注曰縣有蓋節淵。三齊記曰：「城南有蒲臺，高八十尺，秦始皇所頓處。在臺下縈蒲繫馬，今蒲猶縈者。」`　祝阿，春秋時曰祝柯。`左傳哀十年「取犁及轅」，杜預曰縣西有轅城。故縣，省。`有野井亭。`左傳昭二十五年「齊侯唁公于野井」，杜預曰在縣東。`　樂陵　濕陰　安德，侯國。　厭次，本富平，明帝更名。

樂安國`高帝西平昌置，為千乘，永元七年更名。雒陽東千五百二十里。`九城，戶七萬四千四百，口四十二萬四千七十五。

　　臨濟，本狄，安帝更名。`地道記曰：「狄伐衞懿公。」`　千乘　高菀　樂安　博昌，有薄姑城。`古薄姑氏，杜預曰薄姑地。`有貝中聚。`左傳齊侯田于貝丘，杜預曰縣南有地名貝丘。`有時水。`左傳莊九年「戰于乾時」，杜預曰時水在縣界，岐流，旱則竭涸，故曰乾時。　`蓼城，侯國。`杜預曰縣東北有攝城。`　利，故屬齊。　益，侯國，故屬北海。　壽光，故屬北海。有灌亭。`古灌國。`

北海國`景帝置。建武十三年省菑川、高密、膠東三國，以其縣屬。`十八城，戶十五萬八千六百四十一，口八十五萬三千六百四。

　　劇，有紀亭，古紀國。　營陵　平壽，有斟城。`杜預曰有斟亭。古斟國，故縣，後省。`有寒亭，古寒國，浞封此。　都昌`左傳莊元年齊遷紀之鄑城。地道記曰鄑城在縣西。`　安丘，有渠丘亭。`地道記曰有渠丘城。`　淳于，永元九年復。有密鄉。`左傳隱二年紀莒盟密。故密鄉，在縣東北，後省。`　平昌，侯國，故屬琅邪。有蔞鄉。`左傳昭五年「莒牟夷以牟婁及防、茲來奔」，杜預曰縣西南有防亭。`　朱虛，侯國，故屬琅邪，永初元年屬。`左傳莊元年齊遷紀郚，杜預曰朱虛縣東南有郚城。鄭志曰：「有小泰山，公玉帶曰岐伯令黃帝封東泰山，即此山也。」`　東安平，故屬菑川。六國時曰安平。有酅亭。`故兆。左傳莊三年「紀季以酅入於齊」。地道紀有羌頭山。`　高密，侯國。　昌安，侯國，安帝復。　夷安，侯國，安帝復。　膠東，侯國。　即墨，侯國。有棠鄉。`左傳襄六年圍棠，杜預曰棠國也。`　壯武，安帝復。`故夷國。左傳隱元年紀伐夷。`　下密，安帝復。　挺`地道記曰：「奚養澤在西，幽州藪。有萊山，萊王祠。」`　觀陽

東萊郡`高帝置。雒陽三千一百二十八里。`十三城，戶十萬四千二百九十七，口四十八萬四千三百九十三。

　　黃`地道記曰：「縣東二百三十里至海中，連岑有土道，秦始皇登此山，列二碑，東二百三十里有始皇、漢武帝二碑。」`　牟平　惤，侯國。`地道記曰有百枝萊君祠。三齊記曰：「南有蹲犬山，山似犬蹲，有神，劉寵出西都，經此山，山犬吠之，寵曰『山神謂我人也』。」`　曲成，侯國。`前書禱萬里沙，在縣。`　掖，侯國。有過鄉。`故過國。`　當利，侯國。　東牟，侯國。　昌陽　盧鄉　長廣，故屬琅邪。　黔陬，侯國，故屬琅邪。有介亭。`左傳襄二十四年「伐莒，侵介根」，杜預曰縣東北計基城。號介國。`　葛盧，有尤涉亭。　不其，侯國，故屬琅邪。`三齊記曰：「鄭玄敎授不其山，山下生草大如䪥，葉長一尺餘，堅刃異常，土人名曰康成書帶。」`

齊國`秦置。雒陽東千八百里。`六城，戶六萬四千四百一十五，口四十九萬一千七百六十五。

　　臨菑，本齊，刺史治。`爾雅十藪，齊有海隅，郭璞曰海濵廣斥。左傳齊戍葵丘，杜預曰在縣西。皇覽曰：「呂尚冢在縣城南，去縣十餘里，在齊桓公冢南。菑水南桓公冢西北有晏嬰冢。」孟子注曰：「南小山，曰牛山。」博物記曰縣西有袁婁。`　西安，有棘里亭。`杜預曰在縣東。陳桓子封子山。`有蘧丘里，古渠丘。　昌國　臨朐，有三亭，古郱邑。`左傳莊元年齊所徙，杜預曰在縣東南。應劭曰伯氏邑也。地道記曰有石高山。`　廣　般陽，故屬濟南。

　右青州刺史部，郡、國六，縣六十五。

南陽郡`秦置。雒陽南七百里。`三十七城，戶五十二萬八千五百五十一，口二百四十三萬九千六百一十八。

　　宛，本申伯國。`荊州記曰：「郡城周三十六里。」博物記有申亭。南都賦注曰有玉池、澤陂。`有南就聚。有瓜里津。`東觀書鄧奉拒光武瓜里。`有夕陽聚。`袁山松書曰：「賈復從擊鄧奉，追至夕陽聚。」`有東武亭。　冠軍，邑。　葉，有長山，曰方城。`杜預曰方城山在縣南。屈完曰「楚國方城以為城」。皇覽曰：「縣西北去城三里葉公諸梁冢，近縣祠之，曰葉君丘。」`有卷城。`左傳昭二十五年楚子使季然郭卷。`　新野，有東鄉，故新都。`王莽封也。`有黃郵聚。`吳漢破秦豐地。`　章陵，故舂陵，世祖更名。`古今注曰：「建武十八年，使中郎將耿遵築城。」`有上唐鄉。`前志曰故唐國。下江兵，荊州軍。`　西鄂`有精山，朱儁破孫夏。山海經曰：「有豐山，神耕父處之，常遊清泠之淵，出入有光，見即其國為敗。有九鍾焉，是知霜鳴。」郭璞曰：「清泠水在西鄂縣山上，神來時水赤光耀，今有屋祠也。霜降則鍾鳴，故言知也。物有自然感應，而不可為也。」南都賦注：「耕父，旱鬼也。」皇覽曰王子朝冢在縣西。`　雉`博物記曰滍水出。`　魯陽，有魯山。`前志曰古魯縣。南都賦注：「有堯山，封劉累，立堯祠。」`有牛蘭累亭。`謝沈書云牛蘭山也。`　犨　堵陽　博望　舞陰，邑。　比陽　復陽，侯國。有杏聚。　平氏　桐柏，大復山，淮水出。`前書曰在縣南。荊州記曰：「桐柏淮源涌發，其中潛流三十里，東出大復山南，山南有淮源廟。」博物記曰：「有陽山，出紫草。」`有宜秋聚。`伯升見下江兵。`　棘陽`荊州記曰東北百里有謝城。`有藍鄉。`伯升襲甄阜處。`有黃淳聚。`又伯升攻梁丘賜。杜預曰蓼國在東南。前志蓼國湖陽是。`　湖陽，邑。`荊州記曰：「樊重母畏雷，為石室避之，悉以文石為階，今存。」`　隨`古隨國。`　西，有斷蛇丘。`即銜珠之蛇也。杜預曰有賴亭。左傳僖十五年齊伐厲，在縣北。帝王世記曰：「神農氏起列山，謂列山氏，今隨厲鄉是也。」荊州記曰：「縣北界有重山，山有一穴，云是神農所生。又有周迴一頃二十畝地，外有兩重塹，中有九井。相傳神農旣育，九井自穿，汲一井則衆井動，即此地為神農社，年常祠之。」`　育陽，邑。有小長安。`漢軍為甄阜所破處。`有東陽聚。`朱祐破張成處。`　涅陽　陰　酇　鄧，有鄾聚。`左傳桓九年楚師圍鄾。`　山都，侯國。　酈，侯國。`荊州記曰：「縣北八里有菊水，其源旁悉芳菊，水極甘馨。又中有三十家，不復穿井，仰飲此水，上壽百二十三十，中壽百餘，七十者猶以為夭。漢司空王暢、太傅袁隗為南陽令，縣月送三十餘石，飲食澡浴悉用之。太尉胡廣父患風羸，南陽恒汲飲此水，疾遂瘳。此菊莖短花大，食之甘美，異於餘菊。廣又收其實，種之京師，遂處處傳植之。」`　穰　朝陽`南都賦陂澤有鉗盧，注曰在縣。`　蔡陽，侯國。`襄陽耆舊傳曰：「有松子亭，下有神陂，中多魚，人捕不可得。」南都賦所稱。`　安衆，侯國。`博物記曰：「有土魯山，出紫石英。」`　筑陽，侯國。有涉都鄉。`杜預曰穀國在縣北。博物記曰今穀亭。荊州記曰：「縣北四里有開林山，西北有䪥山。」`　武當，有和成聚。`荊州記曰：「縣有女思山，南二百里。有武當。」`　順陽，侯國，故博山。有須聚。　成都　襄鄉　南鄉　丹水，故屬弘農。`南鄉、丹水二縣有商城，張儀與楚商於之地。`有章密鄉。有三戶亭。`左傳哀四年晉執蠻子畀楚師。`　析，故屬弘農，故楚白羽邑。`左傳昭十八年「許遷于白羽。」`有武關，在縣西。`南都賦曰武關在其西，文穎曰去縣百七十里。`有豐鄉城。`左傳哀四年「司馬起豐、析」。荊州記曰：「縣有龍淵，深不測。縣北有馬頭山。」`

南郡`秦置。雒陽南一千五百里。`十七城，戶十六萬二千五百七十，口七十四萬七千六百四。

　　江陵`史記曰楚熊渠立長子康為句亶王，張瑩曰今江陵也。皇覽曰：「孫叔敖冢在城中白土里。」`有津鄉。`左傳莊十九年楚子大敗於津。荊州記曰：「縣東三里餘有三湖，湖東有水，名萇谷，又西北有小城名曰冶父，左傳曰：『莫敖縊于荒谷，羣帥囚于冶父。』縣北十餘里有紀南城，楚王所都。東南有郢城，子囊所城。」史記蘇秦說楚威王：「楚東有夏州。」左傳楚莊伐陳，鄉取一人以歸，謂之夏州。今夏口城有洲，名夏口。`　巫，西有白帝城。`郭璞曰有巫山。`　秭歸，本國。`杜預曰夔國。荊州記曰：「縣北一百里有屈平故宅，方七頃，累石為屋基，今其地名樂平。宅東北六十里有女須廟。」`　中盧，侯國。`襄陽耆舊傳曰：「古盧戎也。縣西山中有一道，漢時常有數百匹馬出其中，馬形皆小，似巴、滇馬。三國時陸遜攻襄陽，又值此穴中有數十匹馬出，遜載還建業。蜀使來，有五部兵家滇池者，識其馬色，云亡父所乘，對之流涕。」荊州記云：「是析縣馬頭山。又縣南十五里有疏水，東流注沔。水中有物如馬，甲如鮮鯉，射不可入。七八月中好在磧上自曝，膝頭似虎掌爪。小兒不知，欲取弄戲，便殺人。或曰，生得者，摘其鼻，厭可小，小便名為木盧。」`　編，有藍口聚。`下江兵所據。左傳鬬緡以權叛，楚遷於那處，杜預曰：縣東南有那口城。`　當陽`杜預曰縣東南有權城。楚武王所剋。荊州記曰：「縣東南有麥城，城東有廬城，沮水西有磨城，伍子胥造此二城以攻麥城。」`　華容，侯國。雲夢澤在南。`杜預曰州國在縣東南。枝江縣有雲夢城，江夏安陸縣東南有雲夢城，或曰華容縣東南亦有雲夢。巴丘湖，江南之雲夢也。爾雅十藪，楚有雲夢，郭璞曰巴丘湖是也。`　襄陽，有阿頭山。`岑彭破張楊。襄陽耆舊傳曰：「縣西九里有方山，父老傳云交甫所見游女處，此山之下曲隈是也。」荊州記曰：「襄陽舊楚之北津，從襄陽渡江，經南陽，出方關，是周、鄭、晉、衞之道，其東津經江夏，出平睾關，是通陳、蔡、齊、宋之道。」`　邔，侯國。有犂丘城。`朱祐禽秦豐蘇嶺山。`　宜城，侯國。`杜預曰縣西舊羅國，後徙枝江。`　鄀，侯國，永平元年復。`左傳楚文王伐黃，還及湫，杜預曰縣東南有湫城。`　臨沮，侯國。有荊山。`山海經曰：「其陽多鐵，其陰多赤金，其中多牛。」荊州記曰：「西北三十里有清谿，谿北即荊山，首曰景山，即卞和抱璞之處。」南都賦注曰：「漢水至荊山，東別流，為滄浪之水。」`　枝江，侯國。本羅國。有丹陽聚。`史記曰秦、齊破楚屈匄，遂取丹陽。`　夷道`荊州記曰縣西北有宜陽山，東南有羊腸山。`　夷陵，有荊門，`岑彭破田戎處。`虎牙山。`荊州記曰：「荊門，江南；虎牙，江北。虎牙有文如齒牙，荊門上合下開。」`　州陵`史記楚考烈王納州于秦。`　很山，故屬武陵。

江夏郡`高帝置。雒陽南千五百里。`十四城，戶五萬八千四百三十四，口二十六萬五千四百六十四。

　　西陵　西陽　軑，侯國。`杜預曰：「古䢵國，在東南，有䢵城。」`　鄳`史記曰无忌說魏安僖王曰「秦不敢攻冥阨之塞」，徐廣云即此縣也。`　竟陵，侯國。有鄖鄉。`左傳桓十一年「鄖人軍蒲騷」。`有章山，本內方。`荊州記曰：「山高三十丈，周迴百餘里。」縣東有臼水。左傳楚公子比為王次魚陂，杜預曰在縣西北。`　雲杜`杜預曰縣東南有鄖城，故國。`　沙羡　邾`地道記曰：「楚滅邾，徙其君此城。」`　下雉　蘄春，侯國。　鄂　平春，侯國。　南新市，侯國。`　案本傳有離鄉聚、綠林。`　安陸

零陵郡`武帝置。雒陽南三千三百里。`十三城，戶二十一萬二千二百八十四，口百萬一千五百七十八。

　　泉陵　零陵，陽朔山，湘水出。`羅含湘中記曰：「有營水，有洮水，有灌水，有祁水，有宜水，有舂水，有烝水，有耒水，有米水，有淥水，有連水，有瀏水，有溈水，有汨水，有資水，皆注湘。」`　營道，南有九疑山。`舜之所葬。郭璞山海經注曰：「其山九谿皆相似，故曰九疑。」湘州營陽郡記曰：「山下有舜祠，故老相傳，舜登九疑。」`　營浦`營陽郡記曰：「縣南三里餘有舜南巡止宿處，今立廟。」`　泠道`有舂陵鄉。`　洮陽　都梁，有路山。　夫夷，侯國，故屬長沙。　始安，侯國。`始安郡記曰縣東有駮樂山，東有遼山。`　重安，侯國，故鍾武，永建三年更名。　湘鄉　昭陽，侯國。`荊州記，縣東有余水，傍有漁父廟。`　烝陽，侯國，故屬長沙。

桂陽郡`高帝置。上領山。在雒陽南三千九百里。`十一城，戶十三萬五千二十九，口五十萬一千四百三。

　　郴，有客嶺山。`湘中記曰：「項籍徙義帝於郴而害之，今有義陵祠。又縣南十數里有馬嶺山，山有仙人蘇耽壇。」荊州記曰：「城南六里縣西北有溫泉，其下流有數十畝田，常十二月下種，明年三月新穀便登，一年三熟。」`　便　耒陽，有鐵。　陰山　南平　臨武　桂陽　含洭　湞陽，有苲領山。`始興郡記有吳山。`　曲江`始興郡記縣北有臨沅山。`　漢寧，永和元年置。

武陵郡`秦昭王置，名黔中郡，高帝五年更名。雒陽南二千一百里。先賢傳曰：「晉代太守趙厥問主簿潘京曰：『貴郡何以名武陵？』京曰：『鄙郡本名義陵，在辰陽縣界，與夷相接，為所攻破，光武時移東出，遂得見全，先識易號。傳曰「止戈為武，高平曰陵」，於是改名焉。』」臣昭案：前書本名武陵，不知此對何據而出。荊州記曰：「郡社中木麃樹，是光武種至今也。」`十二城，戶四萬六千六百七十二，口二十五萬九百一十三。

　　臨沅`荊州記曰：「縣南臨沅水，水源出牂牁且蘭縣，至郡界分為五谿，故云五谿蠻。」`　漢壽，故索，陽嘉三年更名，刺史治。`漢官儀曰去雒陽三千里。`　孱陵`魏氏春秋曰：「劉備在荊州所都，改曰公安。」`　零陽　充　沅陵，先有壺頭山。`馬援軍度處。有松梁山，山有石，開處數十丈，其上名曰天門。`　辰陽　酉陽　遷陵　鐔成　沅南，建武二十六年置。　作唐

長沙郡`秦置。雒陽南二千八百里。`十三城，戶二十五萬五千八百五十四，口百五萬九千三百七十二。

　　臨湘　攸　荼陵　安城　酃`荊州記曰：「有酃湖，周迴三里。取湖水為酒，酒極甘美。」湘東記曰：「縣西南母山，周迴四百里。」`　湘南，侯國。衡山在東南。`郭璞曰：「山別名岣嶁。」湘中記曰：「衡山有玉牒，禹案其文以治水。遙望衡山如陣雲，沿湘千里，九向九背，迺不復見。」`　連道　昭陵　益陽`荊州記曰：「縣南十里有平岡，岡有金井數百，淺者四五尺，深者不測。俗傳云有金人以杖撞地，輒便成井。」`　下雋　羅`帝王世記曰：「有黃陵亭。」湘中記亦云二妃之神。劉表為之立碑。`　醴陵`荊州記曰：「縣東四十里有大山，山有三石室，室中有石床石臼。父老相傳，昔有道士學仙此室，即合金沙之臼。」`　容陵

　右荊州刺史部，郡七，縣、邑、侯國百一十七。`魏氏春秋：「建安二十四年，吳分巫、秭歸為固陵郡。二十五年，分南郡之巫、秭歸、夷陵、臨沮並房陵、上庸、西城七縣為新城郡。」`

 九江郡`秦置。雒陽東一千五百里。`十四城，戶八萬九千四百三十六，口四十三萬二千四百二十六。

　　陰陵　壽春`漢官云刺史治，去雒陽千三百里，與志不同。`　浚遒`左傳哀十二年會吳于橐皐，杜預曰在縣東南。案宋均傳，縣有唐后二山。`　成德　西曲陽　合肥，侯國。　歷陽，侯國，刺史治。　當塗，有馬丘聚，徐鳳反於此。`帝王世記曰：「禹會諸侯塗山。」皇覽曰：「楚大夫子思冢在縣東山鄉西，去縣四十里。子思造芍陂。」`　全椒　鍾離，侯國。　阜陵　下蔡，故屬沛。`左傳成七年吳入州來，杜預曰下蔡縣。`　平阿，故屬沛。有塗山。`應劭云山在當塗。左傳「穆有塗山之會」。`　義成，故屬沛。

丹陽郡`秦鄣郡，武帝更名。雒陽東二千一百六十里。建安十三年，孫權分新都郡。`十六城，戶十三萬六千五百一十八，口六十三萬五百四十五。

　　宛陵　溧陽　丹陽　故鄣`秦鄣郡所治。吳興記曰：「中平二年，分縣南置安吉縣。光和末，張角亂，此鄉守險助國，漢嘉之，故立縣。中平二年，又分立原鄉縣。」`　於潛　涇　歙`山海經曰三天子鄣山在閩西海北，郭璞曰在縣東，今謂之玉山。魏氏春秋有安勒烏邪山。`　黝`魏氏春秋有林歷山。`　陵陽`陵陽子明得仙於此縣山，故以為名。`　蕪湖，中江在西。`左傳襄三年楚子伐吳，剋鳩茲，杜預曰在縣之東。`　秣陵`其地本名金陵，秦始皇改。建安十六年，孫權改曰建業。十七年，城石頭。`南有牛渚。　湖熟，侯國。　句容江乘　春穀　石城

廬江郡`文帝分淮南置。建武十三年省六安國，以其縣屬。雒陽東一千七百里。`十四城，戶十萬一千三百九十二，口四十二萬四千六百八十三。

　　舒，有桐鄉。`古桐國。左傳昭五年吳敗楚鵲岸，杜預曰縣有鵲尾渚。`　雩婁，侯國。　尋陽`有置馬亭，劉勳士衆散處。`南有九江，東合為大江。`釋慧遠廬山記略曰：「山在尋陽南，南濵宮亭湖，北對小江，山去小江三十餘里。有匡俗先生者，出殷周之際，隱遯潛居其下，受道於仙人而共嶺，時謂所止為仙人之廬而命焉。其山大嶺凡七重，圓基，周迴垂五百里。其南嶺臨宮亭湖，下有神廟。七嶺會同，莫升之者。東南有香爐山，其上氛氳若香煙。西南中石門前有雙闕，壁立千餘仞，而瀑布流焉。其中鳥獸草木之美，靈藥芳林之竒，所稱名代。」豫章舊志：「匡俗字君平，夏禹之苗裔也。」`　潛`左傳曰昭三十一年「吳人侵楚伐夷，侵潛、六，楚沈尹戍帥師救潛」是也。潛有天柱山。`　臨湖，侯國。　龍舒，侯國。　襄安　晥，有鐵。　居巢，侯國。`皇覽曰：「范增冢在郭東。又庭中亞父井，吏民皆祭亞父於居巢庭上，長吏初視事，皆祭而後從政，後更造祠於東。」廣志曰有二大湖。`　六安國。`皇覽曰皐陶冢在縣。`　蓼侯國。　安豐，有大別山。`左傳昭二十三年吳敗諸侯之師于雞父，杜預曰縣南有雞備亭。`　陽泉，侯國。`廣志曰有陽泉湖。`　安風，侯國。

會稽郡`秦置。本治吳，立郡吳，乃移山陰。雒陽東三千八百里。`十四城，戶十二萬三千九十，口四十八萬一千一百九十六。

　　山陰`越絕曰：「句踐小城山陰是也。稷山者，句踐齋戒臺。」吳越春秋曰：「句踐築城已成，怪山自至。怪山者，琅耶海中山也。一夕自來，故名怪山。」`會稽山在南，上有禹冢。`山海經曰：「會稽之山四方，上多金玉，下多砆石。」郭璞曰有禹井。越絕曰有重山，句踐葬大夫種。`有浙江。`郭璞注山海經曰江出歙縣玉山。`　鄮　烏傷`越絕曰：「有常山，古聖所采藥，高且神。」英雄交爭記曰：「初平三年，分縣南鄉為長山縣。」`　諸暨`越絕曰，興平二年分立吳寧縣。`　餘暨`越絕曰西施之所出。謝承書有涉屋山。魏都賦注有蕭山，潘水出焉。`　太末`左傳謂姑蔑。初平三年，分立新安縣。建安四年，孫氏分立豐安縣。二十三年，立遂昌縣。東陽記：「縣龍丘山有九石，特秀林表，色丹白，遠望盡如蓮花。龍丘萇隱居於此，因以為名。其峰際復有巖穴，外如牎牖，中有石林。巖前有一桃樹，其實甚甘，非山中自有，莫知誰植。」`　上虞`漢末分南鄉立始寧縣。`　剡　餘姚　句章`山海經曰：「餘句之山，無草木，多金玉。」郭璞曰：「山在餘姚南，句章北，故二縣因以為名。」句踐欲遷吳王於甬東，韋昭曰縣東洲。`　鄞　章安，故治閩越地，光武更名。`晉太康記曰本鄞縣南之迴浦鄉，章帝章和元年立。未詳。`　永寧，永和三年以章安縣東甌鄉為縣。　東部，侯國。

吳郡`順帝分會稽置。雒陽東三千二百里。`十三城，戶十六萬四千一百六十四，口七十萬七百八十二。

　　吳，本國。`越絕曰：「吳大城，闔閭所造，周四十七里二百一十步二尺。又有伍子胥城，居巢城。昌門外闔閭冢虎丘。穹隆，赤松子所取赤石脂也，去縣二十里。有麋湖，欐谿城。又石城，闔閭置美人山。虞山，巫咸山。」皇覽曰：「縣東門外孫武冢。又要離冢，縣西南。」`震澤在西，後名具區澤。`爾雅十藪，吳越之閒有具區，郭璞曰縣南太湖也。中有包山，山下有洞庭，穴道潛行水底，去無所不通，號為地脈。越絕書曰「湖周三萬六千頃」。又有大雷山，小雷山，周處風土記曰舜漁澤之所。臣昭案：此僻在成陽是也。又吳伐越，敗之夫椒，杜預曰太湖中椒山是也。`　海鹽`案今計偕簿，縣之故治，順帝時陷而為湖，今謂為當湖。大旱湖竭，城郭之處可識。`　烏程`左傳襄三年楚伐吳至於衡山，杜預曰在縣南。或云丹陽縣之橫山，去鳩茲不遠，子重所至也。吳興記曰：「縣西北卞山有項籍祠。興平二年，太守許貢奏分縣為永縣。」`　餘杭`顧夷曰：「秦始皇至會稽經此，立為縣。」史記曰，始皇臨浙江，水波惡，乃西百二十里，從狹中渡。徐廣曰餘杭也。臣昭案：始皇所過乃在錢塘、富春，豈近餘杭之界乎？`　毗陵，季札所居。北江在北。`越絕曰：「縣南城，古淹地。上湖中冢者，季子冢也。名延陵墟。」皇覽曰暨陽鄉。`　丹徒`春秋曰朱方。`　曲阿　由拳`左傳曰越敗吳於檇李，杜預曰縣南醉李城也。干寶搜神記曰：「秦始皇東巡，望氣者云『五百年後，江東有天子氣。』始皇至，令囚徒十萬人掘汙其地，表以惡名，故改之曰由拳縣。」`　安`越絕曰：「有西岑冢，越王孫開所立，以備春申君，使其子守之，子死遂葬城中。」`　富春　陽羨，邑。`郭璞曰：「縣有張公山，洞密有二堂。」`　無錫，侯國。`史記曰：「春申君城故吳墟，以自為都邑。」城在無錫。皇覽曰：「吳王太伯冢在吳縣北梅里聚，去城十里。太伯始所居地名句吳。」臣昭案：無錫縣東皇山有太伯冢，民世修敬焉。去墓十里有舊宅、井猶存。臣昭以為即宅為置廟，不如皇覽所說也。越絕曰：「縣西龍尾陵道，春申君初封吳所造。」臣昭案：今見在，自是山名，非築陵道。`　婁

豫章郡`高帝置。雒陽南二千七百里。`二十一城，戶四十萬六千四百九十六，口百六十六萬八千九百六。`豫章記曰：「新吳、上蔡、永脩縣，並中平中立。豫章縣，建安立。上蔡民分徙此地，立名上蔡。」`

　　南昌`豫章記曰：「江、淮唯此縣及吳、臨湘三縣是令。」`　建城`此地立名上蔡者。豫章記曰：「縣有葛鄉，有石炭二頃，可燃以爨。」`　新淦　宜春　廬陵`興平元年，孫策分立廬陵郡。`　贛，有豫章水。　雩都　南野，有臺領山。　南城　鄱陽，有鄱水。黃金采。`建安十五年，孫權分立鄱陽郡，治縣。`　歷陵，有傅昜山。　餘汗　鄡陽　彭澤　彭蠡，澤在西。　柴桑　艾`左傳哀二十年吳公子慶忌所居。`　海昬，侯國。`在昌邑城。豫章記曰：「城東十三里，縣列江邊，名慨口，出豫章大江之口也。昌邑王每乘流東望，輒憤慨而還，故謂之慨口。」`　平都，侯國，故安平。　石陽　臨汝，永元八年置。　建昌，永元十六年分海昬置。

　右揚州刺史部，郡六，縣、邑、侯國九十二。

* * *

[上卷](111.md) / [後漢書目錄](a03.md) / [下卷](113.md) /			  

    