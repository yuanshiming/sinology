

##### 史記
　　 `卷十三 ‧ 三代世表第一`

* * *

【索隱】應劭云：「表者，錄其事而見之。」案：禮有表記，而鄭玄云「表，明也」。謂事微而不著，須表明也，故言表也。【正義】言代者，以五帝久古，傳記少見，夏殷以來，乃有尚書略有年月，比於五帝事迹易明，故舉三代為首表。表者，明也。明言事儀。

太史公曰：五帝、三代之記，`【索隱】案此表依帝繫及系本。其實敘五帝、三代，而篇唯名三代系表者，以三代代系長遠，宜以名篇；且三代皆出自五帝，故敘三代要從五帝而起也。`尚矣。`【索隱】劉氏云：「尚猶久古也。『尚矣』之文元出大戴禮，彼文云『黃帝尚矣』。」`自殷以前諸侯不可得而譜，`【正義】譜，布也。列其事也。`周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。

余讀諜記，`【索隱】諜音牒。牒者，紀系謚之書也。下云「稽諸曆諜」，謂歷代之譜。`黃帝以來皆有年數。稽其歷譜諜終始五德之傳，`【索隱】音轉。謂帝王更王，以金木水火土之五德傳次相承，終而復始，故云終始五德之傳也。`古文咸不同，乖異。夫子之弗論次其年月，豈虛哉！於是以五帝繫諜、尚書`【索隱】案：大戴禮有五帝德及帝繫篇，蓋太史公取此二篇之諜及尚書，集而紀黃帝以來為系表也。`集世紀黃帝以來訖共和為世表。

帝王世國號

顓頊屬

俈屬

堯屬

舜屬

夏屬

殷屬

周屬

黃帝號有熊。

黃帝生昌意。

黃帝生玄囂。`【索隱】案：宋衷曰：「太史公書玄囂青陽是為少昊，繼黃帝立者。蓋少昊金德王，非五運之次，故敘五帝不數之耳。」`

黃帝生玄囂。

黃帝生昌意。

黃帝生昌意。

黃帝生玄囂。

黃帝生玄囂。

帝顓頊，`【集解】黃帝孫。起黃帝，至顓頊三世，號高陽。`

昌意生顓頊。為高陽氏。

玄囂生蟜極。

玄囂生蟜極。

昌意生顓頊。顓頊生窮蟬。 `【索隱】系本作「窮係」。宋衷云「一云窮係，謚也。」`

昌意生顓頊。

玄囂生蟜極。蟜極生高辛。

玄囂生蟜極。蟜極生高辛。

帝俈，`【集解】黃帝曾孫。起黃帝，至帝俈四世。號高辛。`

蟜極生高辛，高辛生帝俈。 `【索隱】黃帝玄孫。`

蟜極生高辛。高辛生放勛。

窮蟬生敬康。敬康生句望。

高辛生卨。

高辛生后稷，為周祖。

帝堯。`【集解】起黃帝，至俈子五世。號唐堯。`

放勛為堯。

句望生蟜牛。蟜牛生瞽叟。

卨為殷祖。

后稷生不窋。

帝舜，黃帝玄孫之玄孫，號虞。

瞽叟生重華，是為帝舜。

顓頊生鯀。鯀生文命。 `【索隱】：漢書顓頊五代而生鯀，此及帝系皆云顓頊生鯀，是古文闕其代系也。`

卨生昭明。

不窋生鞠。

帝禹，`【集解】黃帝耳孫，號夏。`

文命是為禹。

昭明生相土。

鞠生公劉。

帝啟，`【集解】伐有扈，作甘誓。`

相土生昌若。

公劉生慶節。

帝太康

昌若生曹圉。曹圉生冥。

慶節生皇僕。皇僕生差弗。

帝仲康，`【集解】太康弟。`

冥生振。

差弗生毀渝。毀渝生公非。

帝相

振生微。微生報丁。

公非生高圉。高圉生亞圉。

帝少康

報丁生報乙。報乙生報丙。

亞圉生公祖類。

帝予 `【索隱】直呂反，亦作「宁」。【正義】相為過澆所滅，后緡歸有仍，生少康。其子予復禹績。`

報丙生主壬。主壬生主癸。

公祖類生太王亶父。

帝槐 `【索隱】音回，一意懷。系本作「芬」。`

主癸生天乙，是為殷湯。`【集解】從湯至黃帝十七世。`

亶父生季歷。季歷生文王昌。益易卦。

帝芒 `【索隱】音亡，一作「荒。」`

文王昌生武王發。

帝泄 `【索隱】音薛。`

帝不降

帝扃 `【索隱】古熒反。不降弟。`

帝廑` 【索隱】其靳反，又音勤。`

帝孔甲，`【集解】不降子。好鬼神，淫亂不好德，二龍去。`

帝皐`【索隱】宋衷云：「墓在崤南陵。」`

帝發`【索隱】帝皐子也，系本云：「帝皐生發及履癸。履癸一名桀。」`

帝履癸，`【集解】是為桀。`從禹至桀十七世。從黃帝至桀二十世。

殷湯代夏氏。`【集解】殷湯從黃帝至湯十七世。`

帝外丙，`【集解】湯太子。太丁蚤卒，故立次弟外丙。`

帝仲壬，`【集解】外丙弟。`

帝太甲，`【集解】故太子太丁子。淫，伊尹放之桐宮。三年，悔過自責，伊尹乃迎之復位。`

帝沃丁。`【集解】伊尹卒。`

帝太庚，`【集解】沃丁弟。`

帝小甲，`【集解】太庚弟。 殷道衰，諸侯或不至。【索隱】殷本紀及系本皆云小甲，太庚子。`

帝雍己，`【集解】小甲弟。`

帝太戊，`【集解】雍己弟。以桑穀生稱中宗。`

帝中丁`【集解】俗本作仲丁`

帝外壬，`【集解】中丁弟。`

帝河亶甲，`【集解】外壬弟。`

帝祖乙

帝祖辛

帝沃甲，`【集解】祖辛弟。【索隱】系本作開甲。`

帝祖丁，`【集解】祖辛子。`

帝南庚，`【集解】沃甲子。`

帝陽甲，`【集解】祖丁子。`

帝盤庚，`【集解】陽甲弟。徙河南。`

帝小辛，`【集解】盤庚弟。`

帝小乙，`【集解】小辛弟。`

帝武丁。`【集解】雉升鼎耳雊。得傅說。稱高宗。`

帝祖庚

帝甲，`【集解】祖庚弟。淫。徐廣曰：「一云『淫德，殷衰』。」`

帝廩辛`【索隱】或作「馮辛。」系本作「祖辛」，誤也。案：上祖乙已生祖辛，故知非也。`

帝庚丁，`【集解】廩辛弟。殷徙河北。`

帝武乙。`【集解】慢神震死。`

帝太丁

帝乙。`【集解】殷益衰。`

帝辛，`【集解】是為紂。弒。`從湯至紂二十九世。從黃帝至紂四十六世。

周武王伐殷。`【集解】從黃帝至武王十九世。`

魯

齊

晉

秦

楚

宋

衞

陳

蔡

曹

燕

成王誦`【索隱】本或作「庸」，非。`

周公旦，武王弟。初封。

太公尚，文王、武王師。初封。

唐叔虞，武王子。初封。

惡來，助紂。父飛廉，有力。初封。

熊繹。繹父鬻熊，事文王。初封。

微子啟，紂庶兄。初封。

康叔，武王弟。初封。

胡公滿，舜之後。初封。

叔度，武王弟。初封。

叔振鐸，武王弟。初封。

召公奭，周同姓。初封。

康王釗`【集解】刑錯四十餘年。【索隱】克堯反，又音昭。`

魯公伯禽

丁公呂伋

晉侯燮

女防

熊乂

微仲，啟弟。

康伯`【索隱】康叔子，王孫牟父也。`

申公

蔡仲

九世至惠侯。

昭王瑕`【集解】南廵不返。不赴，諱之。【索隱】音遐。宋衷云「昭王南伐楚，辛由靡為左，涉漢中流而隕，由靡承王遂卒不復。 周乃侯其後于西翟也。」`

考公

乙公

武侯

旁臯

熊黮`【索隱】吐感反，又徒感反，又杜減反。鄒氏又作點音。`

宋公

孝伯

相公

蔡伯

太伯

穆王滿。`【集解】作甫刑。荒服不至。`

煬公，考公弟。

癸公

成侯

大几

熊勝

丁公

嗣伯

孝公

宮侯

仲君

恭王伊扈

幽公

哀公

厲侯

大駱

熊煬

湣公，丁公弟。

疌伯`【索隱】音捷。`

慎公

厲侯

宮伯

懿王堅。`【集解】周道衰，詩人作刺。`

魏公`【索隱】系本作為「微公」，名弗其。`

胡公

靖侯

非子

熊渠

煬公，湣公弟。

靖伯

幽公

武侯

孝伯

孝王方，`【集解】懿王弟。`

厲公

獻公`【集解】弒胡公。`

秦侯

熊無康

厲公

貞伯

釐公

夷伯

夷王燮，`【集解】懿王子。`

獻公，`【集解】厲公弟。`

武公

公伯

熊鷙紅

釐公

頃侯

厲王胡。`【集解】以惡聞過亂，出奔，遂死于彘。`

真公

秦仲

熊延，紅弟。

釐侯

共和，`【集解】二伯行政。【索隱】周召二公共相王室，故曰共和。皇甫謐云「共伯和干王位，」 以共國，伯爵，和其名也。干王位，言篡也。與史遷之說不同蓋異說耳。`

武公，真公弟。

熊勇

　　張夫子問褚先生曰：`【索隱】褚先生名少孫，元成閒為博士。張夫子，未詳也。`「詩言契、后稷皆無父而生。今案諸傳記咸言有父，父皆黃帝子也，`【索隱】案上契及后稷皆帝嚳子，此云「黃帝子」者，謂是黃帝之子孫耳。案：嚳是黃帝曾孫，而契、弃是玄孫，故云也。`得無與詩謬乎？」

　　褚先生曰：「不然。詩言契生於卵，后稷人迹者，欲見其有天命精誠之意耳。鬼神不能自成，須人而生，奈何無父而生乎！一言有父，一言無父，信以傳信，疑以傳疑，故兩言之。堯知契、稷皆賢人，天之所生，故封之契七十里，後十餘世至湯，王天下。堯知后稷子孫之後王也，故益封之百里，其後世且千歲，至文王而有天下。詩傳曰：『湯之先為契，無父而生。契母與姊妹浴於玄丘水，有燕銜卵墮之，契母得，故含之，誤吞之，即生契。`【索隱】有娀氏女曰簡狄，浴於玄丘水，出詩緯。殷本紀云玄鳥翔水遺卵，娀簡狄取而吞之也。`契生而賢，堯立為司徒，姓之曰子氏。子者茲；茲，益大也。詩人美而頌之曰「殷社`【集解】詩云「土」。`芒芒，天命玄鳥，降而生商」。商者質，殷號也。文王之先為后稷，后稷亦無父而生。后稷母為姜嫄，`【索隱】有郃氏之女也。韋昭云「姜，姓；嫄，字也」。`出見大人蹟而履踐之，知於身，則生后稷。姜嫄以為無父，賤而弃之道中，牛羊避不踐也。抱之山中，`【集解】抱，普茅反。【索隱】抱，普交反，又如字。`山者養之。又捐之大澤，鳥覆席食之。姜嫄怪之，於是知其天子，乃取長之。堯知其賢才，立以為大農，姓之曰姬氏。姬者，本也。詩人美而頌之曰「厥初生民」，深修益成，而道后稷之始也。』孔子曰：『昔者堯命契為子氏，為有湯也。命后稷為姬氏，為有文王也。大王命季歷，明天瑞也。太伯之吳，遂生源也。』`【索隱】言太伯之讓季歷居吳不反者，欲使傳文王、武王撥亂反正，成周道，遂天下生生之源本也。`天命難言，非聖人莫能見。舜、禹、契、后稷皆黃帝子孫也。黃帝策天命而治天下，德澤深後世，故其子孫皆復立為天子，是天之報有德也。人不知，以為氾從布衣匹夫起耳。夫布衣匹夫安能無故而起王天下乎？其有天命。」

　　「然黃帝後世何王天下之久遠邪？」

　　曰：「傳云天下之君王為萬夫之黔首請贖民之命者帝，有福萬世。黃帝是也。五政明則脩禮義，因天時舉兵征伐而利者王，有福千世。蜀王，黃帝後世也，`【索隱】案系本蜀無姓，相承云黃帝後。且黃帝二十五子，分封賜姓，或於蠻夷，蓋當然也。蜀王本紀云朱提有男子杜宇從天而下，自稱望帝，亦蜀王也。則杜姓出唐杜氏，蓋陸終氏之胤，亦黃帝之後也。【正義】譜記普云蜀之先肇於人皇之際。黃帝與子昌意娶蜀山氏女，生帝俈，立，封其支庶於蜀，歷虞夏商。周衰，先稱王者蠶叢，國破，子孫居姚、巂等處。`至今在漢西南五千里，常來朝降，輸獻於漢，非以其先之有德澤流後世邪？行道德豈可以忽乎哉！人君王者舉而觀之。漢大將軍霍子孟名光者，亦黃帝後世也。`【索隱】案系本云霍國，真姓後。周武王封其弟叔處於霍。是姬姓亦黃帝後。`此可為博聞遠見者言，固難為淺聞者說也。何以言之？古諸侯以國為姓。霍者，國名也。武王封弟叔處於霍，後世晉獻公滅霍公，後世為庶民，往來居平陽。平陽在河東，河東晉地，分為魏國。以詩言之，亦可為周世。周起后稷，后稷無父而生。以三代世傳言之，后稷有父名高辛；高辛，黃帝曾孫。黃帝終始傳曰：`【集解】蓋謂五行讖緯之說，若今之童謠言。`『漢興百有餘年，有人不短不長，出自燕之鄉，`【正義】一作「白彘」。案：霍光，平陽人。平陽今晉州霍邑，本秦時霍伯國，漢為彘縣，後漢改彘曰永安，隋又改為霍邑。徧檢記傳，無「白燕」之名，疑「白彘」是鄉之名。`持天下之政，時有嬰兒主，`【索隱】謂昭帝也。`郤行車。』`【索隱】言霍光持政擅權，逼帝令如卻行車，使不前也。`霍將軍者，本居平陽自燕。臣為郎時，與方士考功`【正義】謂年老為方士最功也。`會旗亭下，`【集解】西京賦曰：「族亭五里。」薛綜曰：「旗亭，市樓也。立旗於上，故取名焉。」`為臣言。豈不偉哉！」`【索隱】褚先生蓋腐儒也。設主客，引詩傳，云契、弃無父，及據帝系皆帝嚳之子，是也。而末引蜀王、霍光，竟欲證何事？而言之不經，蕪穢正史，輙云「豈不偉哉」，一何誣也！`

索隱述贊曰：高辛之胤，大啟禎祥。脩己吞薏，石紐興王。天命玄鳥，簡秋生商。姜嫄履跡，祚流岐昌。俱膺曆運，互有興亡。風餘周召，刑措成康。出彘之後，諸侯日彊。

* * *

