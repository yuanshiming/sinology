

##### 史記
　　 `史記正義序` 　　　　　`張守節`

* * *

史記者，漢太史公司馬遷作。遷生龍門，耕牧河山之陽，南遊江、淮，講學齊、魯之郡，紹太史繼春秋，括文魯史，而包左氏、國語，采世本、戰國策，而摭楚漢春秋，貫紬經傳，旁搜史子，上起軒轅，下曁天漢。作十二本紀，帝王興廢悉詳。三十世家，君國存亡畢著。八書，贊陰陽禮樂。十表，定代系年封。七十列傳，忠臣孝子之誠備矣。筆削冠於史籍，題目足以經邦。裴駰服其善序事理，辯而不華，質而不俚，其文直，其事核，不虛美，不隱惡，故謂之實錄。自劉向、揚雄，皆稱良史之才。況墳典湮滅，簡冊缺遺。比之春秋，言辭古質。方之兩漢，文省理幽。守節涉學三十餘年。六籍九流，地里蒼雅，銳心觀採評史漢，詮衆訓釋而作正義。郡國城邑，委曲申明，古典幽微，竊探其美，索理允愜，次舊書之旨，兼音解注，引致傍通，凡成三十卷。名曰史記正義。發揮膏肓之辭，思濟滄溟之海。未敢侔諸秘府，冀訓詁而齊流。庶貽厥子孫，世疇茲史。于時歲次丙子開元二十四年八月，殺青斯竟。

* * *

