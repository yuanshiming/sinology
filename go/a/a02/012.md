 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷十二 ‧ 平帝紀第十二`

* * *

孝平皇帝，`荀悅曰：「諱衎之字曰樂。」應劭曰：「布綱治紀曰平。」師古曰：「衎音口旱反。」`元帝庶孫，中山孝王子也。母曰衞姬。年三歲嗣立為王。元壽二年六月，哀帝崩，太皇太后詔曰：「大司馬賢年少，不合衆心。`師古曰：「董賢。」`其上印綬，罷。」賢即日自殺。新都侯王莽為大司馬，領尚書事。秋七月，遣車騎將軍王舜、大鴻臚左咸使持節迎中山王。`師古曰：「為使而持節也。使音所吏反。」`辛卯，貶皇太后趙氏為孝成皇后，退居北宮，哀帝皇后傅氏退居桂宮。`師古曰：「北宮及桂宮皆在城中，而非未央宮中也。」`孔鄉侯傅晏、少府董恭等皆免官爵，徙合浦。`師古曰：「恭，董賢之父。」`九月辛酉，中山王即皇帝位，謁高廟，大赦天下。

帝年九歲，太皇太后臨朝，大司馬莽秉政，百官緫己以聽於莽。`師古曰：「聚束曰緫，音揔。」`詔曰：「夫赦令者，將與天下更始，誠欲令百姓改行絜己，全其性命也。往者有司多舉奏赦前事，累增罪過，誅陷亡辜，殆非重信慎刑，洒心自新之意也。`師古曰：「洒，滌也，音先禮反。」`及選舉者，其歷職更事有名之士，則以為難保，`師古曰：「更，經也。難保者，言己甞有罪過，不可保也。更音工衡反。」`廢而弗舉，甚謬於赦小過舉賢材之義。`師古曰：「論語云仲弓問政，孔子對曰『赦小過，舉賢材』，故此詔引之。」`對諸有臧及內惡未發而薦舉者，勿案驗。`師古曰：「有臧，謂以臧貨致罪。」`令士厲精鄉進，`師古曰：「鄉讀曰嚮。」`不以小疵妨大材。`師古曰：「疵，病也。」`自今以來，有司無得陳赦前事置奏上。`師古曰：「置，立也。置奏上，謂立文奏而上陳也。上音時掌反。」`有不如詔書為虧恩，以不道論。定著令，布告天下，使明知之。」

元始元年春正月，越裳氏重譯獻白雉一，黑雉二，`師古曰：「越裳，南方遠國也。譯謂傳言也。道路絕遠，風俗殊隔，故累譯而後乃通。」`詔使三公以薦宗廟。

群臣奏言大司馬莽功德比周公，賜號安漢公，及太師孔光等皆益封。語在莽傳。賜天下民爵一級，吏在位二百石以上，一切滿秩如真。`如淳曰：「諸官吏初除，皆試守一歲乃為真，食全奉。平帝即位故賜真。」師古曰：「此說非也。時諸官有試守者，特加非常之恩，令如真耳。非凡除吏皆當試守也。一切者，權時之事，非經常也。猶如以刀切物，苟取整齊，不顧長短縱橫，故言一切。他皆放此。」`

立故東平王雲太子開明為王，故桃鄉頃侯子成都為中山王。封宣帝耳孫信等三十六人皆為列侯。太僕王惲等二十五人`師古曰：「惲音於吻反。」`前議定陶傅太后尊號，守經法，不阿指從邪，右將軍孫建爪牙大臣，大鴻臚咸前正議不阿，`師古曰：「左咸。」`後奉節使迎中山王，`師古曰：「謂奉持節而為使。」`及宗正劉不惡、執金吾任岑、中郎將孔永、尚書令烑恂、沛郡太守石詡，`師古曰：「岑音士林反。恂音荀。詡音況羽反。」`皆以前與建策，東迎即位，`師古曰：「帝本在中山，出關而迎，故曰東迎。與讀曰豫。」`奉事周密勤勞，賜爵關內侯，食邑各有差。賜帝徵即位前所過縣邑吏二千石以下至佐史爵，各有差。又令諸侯王、公、列侯、關內侯亡子而有孫若子同產子者，皆得以為嗣。`師古曰：「子同產子者，謂養昆弟之子為子者。」`公、列侯嗣子有罪，耐以上先請。宗室屬未盡而以罪絕者，復其屬。`師古曰：「復音扶目反。」`其為吏舉廉佐史，補四百石。`如淳曰：「宗室為吏及舉廉及佐史，皆補四百石。」師古曰：「此說非也。言宗室為吏者，皆令舉廉，各從本秩。而依廉吏遷之為佐史者，例補四百石。」`天下吏比二千石以上年老致仕者，參分故祿，以一與之，終其身。`師古曰：「參，三也。」`遣諫大夫行三輔，`師古曰：「行音下更反。」`舉籍吏民，`張晏曰：「舉錄賦斂之籍而償之。」`以元壽二年倉卒時橫賦斂者，償其直。`師古曰：「卒讀曰猝。橫音胡孟反。」`義陵民冢不妨殿中者勿發。`如淳曰：「陵上有宮牆，象生制度為殿屋，故曰殿中。」師古曰：「此說非也。殿中，謂壙中象正殿處。」`天下吏民亡得置什器儲偫。`師古曰：「軍法，五人為伍，二伍為什，則共其器物。故通謂生生之具為什器，亦猶今之從軍及作役者十人為火，共畜調度也。儲，積也。偫，具也。偫音丈紀反。」`

二月，置羲和官，秩二千石；外史、閭師，秩六百石。`應劭曰：「周禮閭師掌四郊之民，時其徵賦也。」`班敎化，禁淫祀，放鄭聲。

乙未，義陵寑神衣在柙中，丙申旦，衣在外牀上，`文穎曰：「哀帝陵也。衣在寑中，今自出在床上。」師古日：「柙，匱也，音狎。」`寑令以急變聞。`師古曰：「非常之事，故云急變。」`用太牢祠。

夏五月丁巳朔，日有蝕之。大赦天下。公卿、將軍、中二千石舉敦厚能直言者各一人。

六月，使少傅左將軍豐`師古曰：「甄豐。」`賜帝母中山孝王姬璽書，拜為中山孝王后。賜帝舅衞寶、寶弟玄爵關內侯。賜帝女弟四人號皆曰君，食邑各二千戶。

封周公後公孫相如為襃魯侯，孔子後孔均為襃成侯，奉其祀。追謚孔子曰襃成宣尼公。

罷明光宮及三輔馳道。

天下女徒已論，歸家，顧山錢月三百。`如淳曰：「已論者，罪已定也。令甲，女子犯罪，作如徒六月，顧山遣歸。說以為當於山伐木，聽使入錢顧功直，故謂之顧山。」應劭曰：「舊刑鬼薪，取薪於山以給宗廟，今使女徒出錢顧薪，故曰顧山也。」師古曰：「如說近之。謂女徒論罪已定，並放歸家，不親役之，但令一月出錢三百，以顧人也。為此恩者，所以行太皇太后之德，施惠政於婦人。」`復貞婦，鄉一人。`師古曰：「復音方目反。鄉一人，取其尤最者。」`置少府海丞、果丞各一人；`師古曰：「海丞，主海稅也。果丞，掌諸果實也。」`大司農部丞十三人，人部一州，勸農桑。

太皇太后省所食湯沐邑十縣，屬大司農，常別計其租入，以贍貧民。

秋九月，赦天下徒。

以中山苦陘縣為中山孝王后湯沐邑。`師古曰：「陘音形。」`

二年春，黃支國獻犀牛。`應劭曰：「黃支在日南之南，去京師三萬里。」師古曰：「犀狀如水牛，頭似豬而四足類象，黑色，一角當額前，鼻上又有小角。」`

詔曰：「皇帝二名，通于器物，`孟康曰：「平帝本名箕子，更名曰衎。箕，用器也，故云通于器物。」`今更名，合於古制。`師古曰：「更，改也。」`使太師光奉太牢告祠高廟。」

夏四月，立代孝王玄孫之子如意為廣宗王，江都易王孫盱台侯宮為廣川王，`師古曰：「盱音許于反。台音怡。」`廣川惠王曾孫倫為廣德王。封故大司馬博陸侯霍光從父昆弟曾孫陽、宣平侯張敖玄孫慶忌、絳侯周勃玄孫共、舞陽侯樊噲玄孫之子章，皆為列侯，復爵。`師古曰：「共讀曰恭。復音扶福反。」`賜故曲周侯酈商等後玄孫酈明友等百一十三人爵關內侯，食邑各有差。

郡國大旱，蝗，青州尤甚，民流亡。安漢公、四輔、三公、卿大夫、吏民為百姓困乏獻其田宅者二百三十人，`張晏曰：「王莽為太傅，孔光為太師，王舜為太保，甄豐為少傅，是為四輔。莽復兼大司馬，馬宮為司徒，王崇為司空，是為三公。」`以口賦貧民。`師古曰：「計口而給其田宅。」`遣使者捕蝗，民捕蝗詣吏，以石㪷受錢。`師古曰：「量蝗多少而賞錢。」`天下民貲不滿二萬，及被災之郡不滿十萬，勿租稅。民疾疫者，舍空邸第，為置醫藥。`師古曰：「舍，止也。」`賜死者一家六尸以上葬錢五千，四尸以上三千，二尸以上二千。罷安定呼池苑，以為安民縣，`師古曰：「中山之安定也。池音大河反。」`起官寺巿里，募徙貧民，縣次給食。至徙所，賜田宅什器，假與犂、牛、種、食。`師古曰：「種音之勇反。」`又起五里於長安城中，`如淳曰：「民居之里。」`宅二百區，以居貧民。

秋，舉勇武有節明兵法，郡一人，詣公車。

九月戊申晦，日有蝕之。赦天下徒。

使謁者大司馬掾四十四人持節行邊兵。`師古曰：「行音下更反。」`

遣執金吾候陳茂假以鉦鼓，`晉灼曰：「百官表執金吾屬官有兩丞、候、司馬。」應劭曰：「將帥乃有鉦鼓，今茂官輕兵少，又但往諭曉之耳，所以假鉦鼓者，欲重其威也。鉦者，鐃也，似鈴，柄中上下通。」師古曰：「鉦音征。鐃音女交反。」`募汝南、南陽勇敢吏士三百人，諭說江湖賊成重等二百餘人皆自出，送家在所收事。`如淳曰：「賊雖自出，得還其家而已，不得復除，尚當役作之也。」師古曰：「如說非也。言身旣自出，又各送其家人詣本屬縣邑從賦役耳。」`重徙雲陽，`服虔曰：「重，成重也。作賊長帥，故徙之也。」`賜公田宅。

冬，中二千石舉治獄平，歲一人。`李竒曰：「吏治獄平端也。」`

三年春，詔有司為皇帝納采安漢公莽女。`師古曰：「婚禮有納采、問名之禮，謂采擇其可娶者。」`語在莽傳。又詔光祿大夫劉歆等雜定婚禮。四輔、公卿、大夫、博士、郎、吏家屬皆以禮娶，親迎立軺併馬。`服虔曰：「軺音謠，立乘小車也。併馬，驪駕也。」師古曰：「新定此制也。併音步鼎反。」`

夏，安漢公奏車服制度，吏民養生、送終、嫁娶、奴婢、田宅、器械之品。立官稷及學官。`如淳曰：「郊祀志曰『已有官社，未有官稷，遂立官稷於官社之後』。」臣瓚曰：「漢初除秦社稷，立漢社稷，其後又立官社，配以夏禹，而不立官稷。至此始立官稷。光武之後，但有官社，不立官稷。」師古曰：「淳、瓚二說皆未盡也。初立官稷於官社之後，是為一處。今更創置建於別所，不相從也。」`郡國曰學，縣、道、邑、侯國曰校。校、學置經師一人。鄉曰庠，聚曰序。`張晏曰：「聚，邑落名也。」師古曰：「聚小於鄉。聚音才喻反。」`序、庠置孝經師一人。

陽陵任橫等自稱將軍，盜庫兵，攻官寺，出囚徒。大司徒掾督逐，皆伏辜。

安漢公世子宇與帝外家衞氏有謀。宇下獄死，誅衞氏。

四年春正月，郊祀高祖以配天，宗祀孝文以配上帝。

改殷紹嘉公曰宋公，周承休公曰鄭公。

詔曰：「蓋夫婦正則父子親，人倫定矣。前詔有司復貞婦，歸女徒，`師古曰：「復音方目反。」`誠欲以防邪辟，`師古曰：「辟讀曰僻。」`全貞信。及眊悼之人`師古曰：「八十曰眊，七年曰悼。眊者老稱，言其昬暗也。悼者，未成為人，於其死亡，可哀悼也。眊音莫報反。」`刑罰所不加，聖王之所制也。惟苛暴吏多拘繫犯法者親屬，婦女老弱，搆怨傷化，百姓苦之。`師古曰：「搆，結也。」`其明敕百僚，婦女非身犯法，及男子年八十以上七歲以下，家非坐不道，詔所名捕，它皆無得繫。`張晏曰：「名捕，謂下詔特所捕也。」`其當驗者，即驗問。`師古曰：「就其所居而問。」`定著令。」

二月丁未，立皇后王氏，大赦天下。

遣太僕王惲等八人置副，假節，分行天下，覽觀風俗。`師古曰：「行音下更反。」`

賜九卿已下至六百石、宗室有屬籍者爵，自五大夫已上各有差。`師古曰：「五大夫，第九爵。」`賜天下民爵一級，鰥寡孤獨高年帛。

夏，皇后見于高廟。加安漢公號曰「宰衡」。`應劭曰：「周公為太宰，伊尹為阿衡，采伊、周之尊以加莽。」`賜公太夫人號曰功顯君。封公子安、臨皆為列侯。

安漢公奏立明堂、辟廱。`應劭曰：「明堂所以正四時，出敎化。明堂上圜下方，八窗四達，布政之宮，在國之陽。上八窗法八風，四達法四時，九室法九州，十二重法十二月，三十六戶法三十六旬，七十二牖法七十二候。孝經曰：『宗祀文王於明堂，以配上帝。』上帝謂五時帝太昊之屬。黃帝曰合宮，有虞曰緫章，殷曰陽館，周曰明堂。辟廱者，象璧圜，雍之以水，象敎化流行。」`尊孝宣廟為中宗，孝元廟為高宗，天子世世獻祭。

置西海郡，徙天下犯禁者處之。

梁王立有罪，自殺。

分京師置前煇光、後丞烈二郡。更公卿、大夫、八十一元士官名位次`師古曰：「更，改也。」`及十二州名。分界郡國所屬，罷置改易，天下多事，吏不能紀。

冬，大風吹長安城東門屋瓦且盡。

五年春正月，祫祭明堂。`應劭曰：「禮五年而再殷祭，壹禘壹祫。祫祭者，毀廟與未毀廟之主皆合食於太祖。」師古曰：「祫音洽。」`諸侯王二十八人、列侯百二十人、宗室子九百餘人徵助祭。`師古曰：「徵，召也。」`禮畢，皆益戶，賜爵及金帛，增秩補吏，各有差。

詔曰：「蓋聞帝王以德撫民，其次親親以相及也。昔堯睦九族，舜惇敘之。`師古曰：「虞書堯典云『昔在帝堯，克明峻德，以親九族，九族旣睦，平章百姓』。咎繇謨曰『惇敘九族，庶明厲翼』。言堯能明峻德之士而任用之，以睦高祖玄孫之親，乃令百姓平和章明。舜又厚敘此親，使衆庶皆明其敎，而自勉勵翼戴上命也。故此詔引之。」`朕以皇帝幼年，且統國政，`師古曰：「朕者，太皇太后自稱也。」`惟宗室子皆太祖高皇帝子孫及兄弟吳頃、楚元之後，`師古曰：「吳頃謂高帝之兄仲也。初為代王，後廢為合陽侯，而子濞封為吳王，故追謚仲為吳頃王。頃讀曰傾。」`漢元至今，十有餘萬人，雖有王侯之屬，莫能相糾，`師古曰：「糾謂禁察也。」`或陷入刑罪，敎訓不至之咎也。傳不云乎？『君子篤於親，則民興於仁。』`師古曰：「此論語載孔子之辭也。言上能厚於親屬，則下皆化之，起為仁行也。以論語傳聖人之言，故謂之傳。他皆類此。」`其為宗室自太上皇以來族親，各以世氏，郡國置宗師以糾之，致敎訓焉。二千石選有德義者以為宗師。考察不從敎令有冤失職者，宗師得因郵亭書言宗伯，請以聞。`晉灼曰：「宗伯，宗正也。」師古曰：「郵，行書舍也。言為書以付郵亭，令送至宗伯也。郵音尤。」`常以歲正月賜宗師帛各十匹。」

羲和劉歆等四人使治明堂、辟廱，`師古曰：「為使者而典其事。」`令漢與文王靈臺、周公作洛同符。`師古曰：「文王築靈臺，周公成雒邑，言與之符合。」`太僕王惲等八人使行風俗，`師古曰：「行音下更反。」`宣明德化，萬國齊同。皆封為列侯。

徵天下通知逸經、古記、天文、歷筭、鍾律、小學、史篇、方術、本草及以五經、論語、孝經、爾雅敎授者，在所為駕一封軺傳，`如淳曰：「律，諸當乘傳及發駕置傳者，皆持尺五寸木傳信，封以御史大夫印章。其乘傳參封之。參，三也。有期會累封兩端，端各兩封，凡四封也。乘置馳傳五封也，兩端各二，中央一也。軺傳兩馬再封之，一馬一封也。」師古曰：「以一馬駕軺車而乘傳。傳音張戀反。」`遣詣京師。至者數千人。

閏月，立梁孝王玄孫之耳孫音為王。

冬十二月丙午，帝崩于未央宮。`臣瓚曰：「帝年九歲即位，即位五年，壽十四。」師古曰：「漢注云帝春秋益壯，以母衞大后故怨不悅。莽自知益疏，篡殺之謀由是生，因到臘日上椒酒，置藥酒中。故翟義移書云『莽鴆弒孝平皇帝』。」`大赦天下。有司議曰：「禮，臣不殤君。皇帝年十有四歲，宜以禮斂，加元服。」`師古曰：「斂音力贍反。」`奏可。葬康陵。`臣瓚曰：「在長安北六十里。」`詔曰：「皇帝仁惠，無不顧哀，`師古曰：「言帝平生多所顧念哀憐。」`每疾一發，氣輒上逆，害於言語，故不及有遺詔。其出媵妾，皆歸家得嫁，如孝文時故事。」`師古曰：「媵妾，謂從皇后俱來者。媵之言送。媵音食證反，又音孕也。」`

贊曰：孝平之世，政自莽出，襃善顯功，以自尊盛。觀其文辭，方外百蠻，亡思不服；`師古曰：「大雅文王有聲之詩曰：『自西自東，自南自北，亡思不服。』言武王於鎬京行辟雍之禮，自四方來觀者皆感其德化，心無不歸服。故此贊引之。」`休徵嘉應，頌聲並作。`師古曰：「休，美也。徵，證也。」`至乎變異見於上，民怨於下，莽亦不能文也。`如淳曰：「不可復文飾也。」`

* * *

[上卷](011.md) / [漢書目錄](a02.md) / [下卷](013.md) /			  

    