

##### 漢書
　　 `卷二十八上 ‧ 地理志第八上`

* * *

昔在黃帝，作舟車以濟不通，旁行天下，`師古曰：「旁行，謂四出而行之。」`方制萬里，畫壄分州，`師古曰：「方制，制為方域也。畫謂為之界也。壄，古野字。畫音獲。」`得百里之國萬區。是故易稱「先王建萬國，親諸侯」，`師古曰：「易比卦象辭。」`書云「協和萬國」，`師古曰：「虞書堯典之辭也。」`此之謂也。堯遭洪水，褱山襄陵，`師古曰：「褱字與懷同。懷，包也。襄，駕也。言水大汎溢，包山而駕陵也。」`天下分絕，為十二州，`師古曰：「九州之外有并州、幽州、營州，故曰十二。水中可居者曰州。洪水汎大，各就高陸，人之所居，凡十二處。」`使禹治之。水土旣平，更制九州，列五服，`師古曰：「其數在下也。」`任土作貢。`師古曰：「任其土地所有，以定貢賦之差也。」`

曰：禹敷土，`師古曰：「敷，分也，謂分別治之。自此以下皆是夏書禹貢之文。」`隨山栞木，奠高山大川。`師古曰：「栞，古刊字也。奠，定也。言禹隨行山之形狀而刊斫其木，以為表記，決水通道，故高山大川各得安定也。」`

兾州旣載，`師古曰：「兩河間曰兾州。載，始也。兾州，堯所都，故禹治水自兾州始也。」`壺口治梁及岐。`師古曰：「壺口山在河東。梁山在夏陽。岐山在美陽，即今之岐州岐山縣箭括嶺也。禹循山而西，治衆水。」`旣脩太原，至于嶽陽。`師古曰：「太原即今之晉陽是也。嶽陽在太原西南。」`覃懷厎績，至于衡章。`師古曰：「覃懷，近河地名也。底，致也。績，功也。衡章，謂章水橫流而入河也。言禹於覃懷致功以至衡章也。底音之履反。」`厥土惟白壤。`師古曰：「柔土曰壤。」`厥賦上上錯，`師古曰：「賦者，發斂土地所生之物以供天子也。上上，第一也。錯，雜也。言賦第一，又雜出諸品也。」`厥田中中。`師古曰：「言其高下之形摠於九州之中為第五也。一曰，為其肥瘠之等差也。它皆類此。」`恒、衞旣從，大陸旣作。`師古曰：「恒、衞，二水名。恒水出恒山，衞水在靈壽。大陸，澤名，在鉅鹿北。言恒、衞之水各從故道，大陸之澤已可耕作也。」`鳥夷皮服。`師古曰：「此東北之夷，搏取鳥獸，食其肉而衣其皮也。一說，居在海曲，被服容止皆象鳥也。」`夾右碣石，入于河。`師古曰：「碣石，海邊山名也。言禹夾行此山之右而入于河，逆上也。」`

泲、河惟兖州。`師古曰：「泲本濟水之字，從水市聲。言此州東南據濟水，西北距河。泲音姊。」`九河旣道，`師古曰：「九河，河水分為九，各從其道。爾雅曰：『徒駭、太史、馬頰、覆鬴、胡蘇、簡、絜、鉤般、鬲津，是曰九河。』一說，道讀曰導。導，治也。」`雷夏旣澤，雍、沮會同，`師古曰：「雷夏，澤名，在濟陰城陽西北。言此澤還復其故，而雍、沮二水同會其中也。沮音千余反。」`桑土旣蠶，是降丘宅土。`師古曰：「降，下也。宅，居也。言此地宜桑，先時人衆避水，皆上丘陵，今水害除，得以蠶織，故皆下丘居平土也。」`厥土黑墳，`師古曰：「色黑而墳起也。墳音扶粉反。」`屮繇木條。`師古曰：「屮，古草字也。繇，悅茂也。條，脩暢也。繇音弋昭反。」`厥田中下，`師古曰：「第六也。」`賦貞，`師古曰：「貞，正也。州第九，賦亦正當也。」`作十有三年迺同。`師古曰：「治水十三年，乃同於它州，言用功多也。」`厥貢漆絲，`師古曰：「貢，獻也。地宜漆林，又善蠶絲，故以獻也。」`厥棐織文。`師古曰：「棐與篚同。篚，竹器，筐屬也。織文，錦綺之類，盛於筐篚而獻之。」`浮于泲、漯，通于河。`師古曰：「浮，以舟渡也。泲、漯，二水名。漯水出東郡東武陽。因水入水曰通。漯音它合反。」`

海、岱惟青州。`師古曰：「東北據海，西南距岱。岱即太山也。」`嵎夷旣略，惟、甾其道。`師古曰：「嵎夷，地名也，即陽谷所在。略，言用功少也。惟、甾，二水名。皆復故道也。惟水出琅邪箕屋山。甾水出泰山萊蕪縣。惟字今作濰，甾字或作淄，古今通用也。一曰，道讀曰導。導，治也。」`厥土白墳，海瀕廣潟。`師古曰：「瀕，水涯也。潟，鹵鹹之地。瀕音頻，又音賔。潟音昔。」`田上下，賦中上。`師古曰：「田第三，賦第四。」`貢鹽、絺，海物惟錯，`師古曰：「葛之精者曰絺。海中物產旣多，故雜獻。」`岱畎絲、枲、鈆、松、怪石，`師古曰：「畎，小谷也。枲，麻屬也。鈆，青金也。怪石，石之次玉美好者也。言岱山之谷，出絲、枲、鈆、松、怪石五種，皆獻之。畎音工犬反。」`萊夷作牧，厥棐檿絲。`師古曰：「萊山之夷，地宜畜牧。檿，檿桑也。食檿之蠶絲，可以弦琴瑟。檿音烏簟反。」`浮于汶，達于泲。`師古曰：「汶水出泰山郡萊蕪縣原山。言渡汶水西達于泲也。汶音問。」`

海、岱及淮惟徐州。`師古曰：「東至海，北至岱，南及淮。」`淮、沂其乂，蒙、羽其蓺。`師古曰：「淮、沂二水已治，蒙、羽二山皆可種藝也。淮出大復山。沂出泰山。沂音牛依反。」`大壄旣豬，東原厎平。`師古曰：「大野即鉅野澤也。豬，停水也。東原，地名。厎，致也。言大野之水旣已停蓄也。東原之地致功而平可耕稼也。」`厥土赤埴墳，草木漸包。`師古曰：「埴，黏土也。漸包，言相漸及包裹而生。」`田上中，賦中中。`師古曰：「田第二，賦第五。」`貢土五色，`師古曰：「王者取五色土，封以為太社，而此州畢貢之，言備有。」`羽畎夏狄，嶧陽孤桐，`師古曰：「羽畎，羽山之谷也。夏狄，狄雉之羽可為旌旄者也，羽山之谷出焉。嶧陽，嶧山之陽也。山南曰陽。孤桐，特生之桐也，可為琴瑟，嶧山之南生焉。嶧音驛。」`泗瀕浮磬，`師古曰：「泗水之涯浮出好石，可為磬也。泗水出濟陰乘氏縣。」`淮夷蠙珠洎魚，`師古曰：「淮夷，淮水上之夷也。蠙珠，珠名。洎，及也。言其地出珠及美魚也。蠙音步千反，字或作玭。」`厥棐玄纖縞。`師古曰：「玄，黑也。纖，細繒也。縞，鮮支也，即今所謂素者也。言獻黑細繒及鮮支也。」`浮于淮、泗，達于河。`師古曰：「渡二水而入于河。」`

淮、海惟揚州。`師古曰：「北據淮，南距海。」`彭蠡旣豬，陽鳥逌居。`師古曰：「彭蠡，澤名，在彭澤縣西北。陽鳥，隨陽之鳥也。言彭蠡之水旣已蓄聚，則鴻鴈之屬所共居之。蠡音禮。」`三江旣入，震澤厎定。`師古曰：「三江，謂北江、中江、南江也。震澤在吳西，即具區也。厎，致也。言三江旣入，則震澤致定。」`篠簜旣敷，`師古曰：「篠，小竹也。簜，大竹也。敷謂布地而生也。篠音先了反。簜音蕩。」`屮夭木喬。`師古曰：「夭，盛貌也。喬，上竦也。夭音於驕反。喬音橋，又音驕。」`厥土塗泥。`師古曰：「瀸洳溼也。」`田下下，賦下上錯。`師古曰：「田第九，賦第七。又雜出諸品。」`貢金三品，`師古曰：「金、銀、銅。」`瑤、瑻、篠簜，齒、革、羽毛，`師古曰：「瑤、瑻，皆美玉名也。齒，象齒也。革，犀革也。羽旄，謂衆鳥之羽可為旄者也。瑻音昆。」`鳥夷卉服，`師古曰：「鳥夷，東南之夷善捕鳥者也。卉服，絺葛之屬。」`厥棐織貝，`師古曰：「織謂細布也。貝，水蟲也，古以為貨。」`厥包橘、柚，錫貢。`師古曰：「柚，似橘而大，其味尤酸。橘、柚皆不耐寒，故包裹而致之也。錫貢者，須錫命而獻之，言不常來也。柚音弋救反。」`均江海，通于淮、泗。`師古曰：「均，平也。通淮、泗而入江海，故云平。」`

荊及衡陽惟荊州。`師古曰：「北據荊山，南及衡山之陽也。」`江、漢朝宗于海。`師古曰：「江、漢二水歸入于海，有似諸侯朝於天子，故曰朝宗。宗，尊也。」`九江孔殷，`師古曰：「孔，甚也。殷，中也。言江水於此州界分為九道，甚得地形之中。」`沱、灊旣道，雲夢，土作乂。`師古曰：「沱、灊，二水名，自江出為沱，自漢出為灊。雲夢，澤名。言二水旣從其道，則雲夢之土可為畎畝之治也。沱音徒何反。灊音潛。一曰，道讀曰導。導，治也。」`厥土塗泥。田下中，賦上下。`師古曰：「田第八，賦第三。」`貢羽旄、齒、革，金三品，`師古曰：「自金以上所貢與揚州同。」`杶、幹、栝、柏，厲、砥、砮、丹，`師古曰：「杶木似樗而實。幹，柘也。栝木柏葉而松身。厲，磨也。砥，其尤細者也。砮，石名，可為矢鏃。丹，赤石也，所謂丹沙者也。杶音丑倫反。栝音古活反。砥音指，又音扺。砮音奴。」`惟箘簵、楛，三國厎貢厥名，`師古曰：「箘簵，竹名，楛，木名也，皆可為矢。言此州界本有三國致貢斯物，其名稱美也。箘音囷。簵音路。楛音怙。」`包匭菁茅，`師古曰：「匭，柙也。菁，菜也，可以為葅。茅可以縮酒。苞其茅匭其菁而獻之。匭音軌。菁音精。」`厥棐玄纁璣組，`師古曰：「玄，黑色。纁，絳也。璣，珠之不圜者。組，綬類也。纁音勳。璣音機，又音祈。」`九江納錫大龜。`師古曰：「大龜尺有二寸，出於九江。錫命而納，不常獻也。」`浮于江、沱、灊、漢，逾于洛，至于南河。`師古曰：「逾，越也。言渡四水而越洛，乃至南河也。南河在兾州南。」`

荊、河惟豫州。`師古曰：「西南至荊山，北距河水。」`伊、雒、瀍、澗旣入于河，`師古曰：「伊出陸渾山，雒出冢領山，瀍出穀成山，澗出黽池山，四水皆入河。」`滎、波旣豬，`師古曰：「滎，沇水泆出所為也，即今滎澤是也。波，亦水名。言其水並已遏聚矣。一說，謂滎水之波。」`道荷澤，被盟豬。`師古曰：「荷澤在湖陵。盟豬亦澤名，在荷之東北。言治荷澤之水衍溢，則使被及盟豬，不常入也。道讀曰導。荷音歌。被音被馬之被。盟音孟。」`厥土惟壤，下土墳壚。`師古曰：「高地則壤，下地則墳。壚謂土之剛黑者也，音盧。」`田中上，賦錯上中。`師古曰：「田第四，賦第二，雜出第一。」`貢漆、枲、絺、紵、棐纖纊，`師古曰：「紵，織紵為布及綀也。纖纊，細綿也。紵音佇。纊音曠。」`錫貢磬錯。`師古曰：「錯，治玉之石。磬錯，言可以治磬也。亦待錫命而貢。」`浮于洛，入于河。`師古曰：「因洛入河也。」`

華陽、黑水惟梁州。`師古曰：「東據華山之南，西距黑水。」`崏、嶓旣蓺，沱、灊旣道，`師古曰：「崏，崏山也。嶓，嶓冢山也。言水已去，二山之土皆可種藝。沱、灊，二水，治從故道也。崏音旻。嶓音波。道讀曰導。」`蔡、蒙旅平，和夷厎績。`師古曰：「蔡、蒙，二山名。旅，陳也。旅平，言已平治而陳祭也。和夷，地名，亦以致功可耕稼也。」`厥土青黎。`師古曰：「色青而細疏。」`田下上，賦下中三錯。`師古曰：「田第七，賦第八，又雜出第七至第九，凡三品。」`貢璆、鐵、銀、鏤、砮、磬，`師古曰：「璆，美玉也。鏤，剛鐵也。磬，磬石也。璆音虯。」`熊、羆、狐、貍、織皮。`師古曰：「織皮，謂罽也。言貢四獸之皮，又貢雜罽。」`西頃因桓是倈，`師古曰：「西頃，山名，在臨洮西南。桓，水名也。言治西頃山，因桓水是來，無它道也。頃讀曰傾。」`浮于灊，逾于沔，`師古曰：「漢上曰沔，音莫踐反。」`入于渭，亂于河。`師古曰：「正絕流曰亂。」`

黑水、西河惟雍州。`師古曰：「西據黑水，東距西河。西河即龍門之河也，在兾州西，故曰西河。」`弱水旣西，`師古曰：「治使西流至合黎。」`涇屬渭汭。`師古曰：「屬，逮也。水北曰汭。言治涇水入于渭也。屬音之欲反。汭音芮，又音而悅反。」`漆、沮旣從，酆水逌同。`師古曰：「漆、沮，即馮翊之洛水也。酆水出鄠之南山。言漆、沮旣從入渭，酆水亦來同也。逌，古攸字也。攸，所也。沮音七余反。」`荊、岐旣旅，`師古曰：「荊、岐，二山名。荊在岐東。言二山治畢，已旅祭也。」`終南、惇物，至于鳥鼠。`師古曰：「終南、惇物二山皆在武功。鳥鼠山在隴西首陽西南。自終南西出至于鳥鼠也。」`原隰厎績，至于豬壄。`師古曰：「高平曰原，下溼曰隰。豬野，地名。言皆致功也。」`三危旣宅，三苗丕敘。`師古曰：「三危，山名，已可居也。三苗，本有苗氏之族，徙居於此，分而為三，故言三苗。今皆大得其次敘。」`厥土黃壤。田上上，賦中下。`師古曰：「田第一，賦第六。」`貢球、琳、琅玕。`師古曰：「球、琳，皆玉名。琅玕，石似珠者也。球音求，又音虯。琳音林。琅音郎。玕音干。」`浮于積石，至于龍門西河，`師古曰：「積石山在金城西南，龍門山在河東之西界，皆河水所經。」`會于渭汭。`師古曰：「逆流曰會。自渭北涯逆流西上。」`織皮昆崙、析支、渠叟，西戎即敘。`師古曰：「昆崙、析支、渠叟，三國名也。言此諸國皆織皮毛，各得其業。而西方遠戎，並就次敘也。叟讀曰搜。」`

道汧及岐，至于荊山，`師古曰：「自此以下，更說所治山水首尾之次也。治山通水，故舉山言之。汧山在汧縣西。道讀曰導。後皆類此。汧音苦堅反。」`逾于河；`師古曰：「即梁山龍門。」`壺口、雷首，至于大嶽；`師古曰：「自壺口、雷首而至大嶽也。雷首在河東蒲阪南。大嶽即所謂嶽陽者。」`厎柱、析城，至于王屋；`師古曰：「厎柱在陝縣東北，山在河中，形若柱也。析城山在濩澤西南。王屋山在垣縣東北。」`太行、恒山，至于碣石，入于海。`師古曰：「太行山在河內山陽西北。恒山在上曲陽西北。言二山連延，東北接碣石而入于海。行音胡郎反。」`西傾、朱圉、鳥鼠，至于太華；`師古曰：「朱圉山在漢陽兾縣南。太華即今華陰山。」`熊耳、外方、桐栢，至于倍尾。`師古曰：「熊耳在陝東。外方在潁川故縣，即崇高也。桐柏在平氏東南。倍尾在安陸東北。言四山相連也。倍讀曰陪。」`道嶓冢，至于荊山；`師古曰：「嶓冢山在梁州南。此荊山在南郡臨沮東北。嶓音波。」`內方，至于大別；`師古曰：「內方在荊州。大別在廬江安豐也。」`崏山之陽，至于衡山，`師古曰：「崏山在蜀郡湔氐西。衡山在長沙湘南之東南。崏山，江所出。衡山，江所經。」`過九江，至于敷淺原。`師古曰：「敷淺原，一名傅昜山，在豫章歷陵南。」`

道弱水，至于合藜，餘波入于流沙。`師古曰：「合藜山在酒泉。流沙在敦煌西。」`道黑水，至于三危，入于南海。`師古曰：「黑水出張掖雞山，南流至敦煌，過三危山，又南流而入于南海。」`道河積石，至于龍門，`師古曰：「積石山在河關西羌中。龍門山在夏陽北。言治河施功，自積石起，鑿山穿地，以通其流，至龍門山也。」`南至于華陰，東至于厎柱，`師古曰：「自龍門南流以至華陰，又折而東經厎柱。」`又東至于盟津，`師古曰：「盟讀曰孟。孟津在洛陽之北，都道所湊，故號孟津。孟，長大也。」`東過洛汭，至于大伾，`師古曰：「洛汭，洛入河處，蓋今所謂洛口也。山再重曰伾。大伾山在成皐。伾音平鄙反。」`北過降水，至于大陸，`師古曰：「降水在信都。大陸在鉅鹿。」`又北播為九河，`師古曰：「播，布也。」`同為逆河，入于海。`師古曰：「同，合也。九河又合而為一，名為逆河，言相迎受也。海即渤海是也。」`嶓冢道漾，東流為漢，`師古曰：「漾水出隴西氐道，東流過武關山南為漢。禹治漾水自嶓冢始也。漾音恙。」`又東為滄浪之水，`師古曰：「出荊山東南流為滄浪之水，即漁父所歌者也。浪音琅。」`過三澨，至于大別，`師古曰：「三澨水在江夏竟陵。澨音筮。」`南入于江，`師古曰：「觸大別山而南入江也。」`東匯澤為彭蠡，`師古曰：「匯，迴也，又東迴而為彭蠡澤也。匯音胡賄反。」`東為北江，入于海。`師古曰：「自彭蠡江分為三，遂為北江而入海。」`崏山道江，東別為沱，`師古曰：「別而出也，江東南流，沱東行也。沱音徒何反。」`又東至于醴，`師古曰：「醴水在荊州。」`過九江，至于東陵，`師古曰：「東陵，地名。」`東迆北會于匯，`師古曰：「迆，溢也。東溢分流，都共北會彭蠡也。迆音弋爾反。」`東為中江，入于海。`師古曰：「亦自彭蠡出。」`道沇水，東流為泲，`師古曰：「泉出王屋山，名為沇，流去乃為泲也。沇音弋臠反。」`入于河，軼為滎，`師古曰：「軼與溢同。言濟水入河，並流而南，截河，又並流溢出，乃為滎澤。一曰軼，過也，音逸。」`東出于陶丘北，`師古曰：「陶丘，丘再重也，在濟陰定陶西南。」`又東至于荷，`師古曰：「即荷澤。」`又東北會於汶，`師古曰：「濟與汶合。」`又北東入于海。`師古曰：「北折而東也。」`道淮自桐柏，東會于泗、沂，東入于海。道渭自鳥鼠同穴，東會于酆，又東至于涇，又東過漆、沮，入于河。道洛自熊耳，東北會于澗、瀍，又東會于伊，又東北入于河。

九州逌同，`師古曰：「各以其所而同法。」`四奧旣宅，`師古曰：「奧讀曰墺，謂土之可居者也。宅亦居也。言四方之土已可定居也。墺音於六反。」`九山栞旅，`師古曰：「九州之山皆已栞木通道而旅祭也。」`九川滌原，`師古曰：「九州泉源皆已清滌無壅塞。」`九澤旣陂，`師古曰：「九州陂澤皆已遏障無決溢。」`四海會同。`師古曰：「四海之內皆同會京師。」`六府孔修，`師古曰：「水、火、金、木、土、穀皆甚治。」`庶土交正，厎慎財賦，`師古曰：「言衆土各以其所出，交易有無，而不失正，致慎貨財，以供貢賦。」`咸則三壤，成賦中國。`師古曰：「言皆隨其土田上中下三品，而成其賦於中國也。中國，京師也。」`錫土姓：「祗台德先，不距朕行。」`師古曰：「台，養也。言封諸侯，賜之土田，因以為姓。所敬養者，惟德為先，故無距我之行也。台音怡。」`

五百里甸服：`師古曰：「規方千里，最近王城者為甸服，則四面五百里也。甸之為言田也，主為王者治田。」`百里賦內總，`師古曰：「自此以下，說甸服之內，以差言之也。緫，禾稿摠入也。內讀曰納。下皆類此。」`二百里內銍，`師古曰：「銍謂所刈，即禾穗也。銍音窒。」`三百里內戛服，`師古曰：「戛，稾也。言服者，謂有役則服之耳。戛音工黠反。」`四百里粟，五百里米。`師古曰：「精者納少，麤者納多。」`五百里侯服：`師古曰：「此次甸服之外方五百里也。侯，候也，主斥候而服事也。」`百里采，`師古曰：「又說侯服內之差次也。采，事也，王事則供之，不主一也。」`二百里男國，`師古曰：「男之言任，任王事者。」`三百里諸侯。`師古曰：「三百里同主斥候，故合而言之為一等。」`五百里綏服：`師古曰：「此又次侯服外之五百里也。綏，安也，言其安服王者政敎。」`三百里揆文敎，`師古曰：「揆度王者文敎而行之也。三百里皆同。」`二百里奮武衞。`師古曰：「奮其武力以衞王者。二百里皆同。」`五百里要服：`師古曰：「此又次綏服外之五百里也。要，以文敎要來之也。要音一遙反。」`三百里夷，`師古曰：「夷，易也，言行平易之法也。三百里皆同。」`二百里蔡。`師古曰：「蔡，法也，遵刑法而已。二百里皆同。」`五百里荒服：`師古曰：「又次要服外五百里，此五服之最在外者也。荒，言其荒忽，各因本俗。」`三百里蠻，`師古曰：「蠻謂以文德蠻幕而覆之。三百里皆同。」`二百里流。`師古曰：「任其流移，不考詰也。二百里皆同。」`東漸于海，西被于流沙，朔、南洎，聲敎訖于四海。`師古曰：「漸，入也。被，加也。朔，北方也。訖，盡也。言東入于海，西加流沙，北方南方皆及，聲敎盡於四海也。一曰，漸，浸；洎，及也。」`

禹錫玄圭，告厥成功。`師古曰：「玄，天色也。堯以禹治水功成，故賜玄圭以表之也。自此以上，皆禹貢之文。」`

後受禪於虞，為夏后氏。

殷因於夏，亡所變改。周旣克殷，監於二代而損益之，定官分職，改禹徐、梁二州合之於雍、青，`師古曰：「省徐州以入青州，并梁州以合雍州。」`分兾州之地以為幽、并。故周官有職方氏，`師古曰：「夏官之屬也。職，主也，主四方之土地。」`掌天下之地，辯九州之國。

東南曰揚州：其山曰會稽，`師古曰：「在山陰縣。」`藪曰具區，`師古曰：「藪，大澤也。具區在吳也。」`川曰三江，𥧲曰五湖；`師古曰：「𥧲，古浸字也。川，水之通流者也。浸謂引以灌溉者。五湖在吳。」`其利金、錫、竹箭；民二男五女；畜宜鳥獸，`師古曰：「鳥，孔翠之屬。獸，犀象之屬。」`穀宜稻。

正南曰荊州：其山曰衡，藪曰雲夢，川曰江、漢，寖曰潁、湛；`師古曰：「潁水出陽城陽乾山，宜屬豫州。許慎又云『湛水，豫州浸』。並未詳也。湛音直林反，又音直減反。」`其利丹、銀、齒、革；民一男二女；畜及穀宜，與揚州同。

河南曰豫州：其山曰華，`師古曰：「即華陰之華山也。連延東出，故屬豫州。」`藪曰圃田，`師古曰：「在中牟。」`川曰滎、雒，寖曰波、溠；`師古曰：「滎即沇水所溢者也。波即上禹貢所云滎波者也。溠水在楚，亦不當為豫州浸也。溠音莊亞反。」`其利林、漆、絲枲；民二男三女；畜宜六擾，`師古曰：「馬、牛、羊、豕、犬、雞也。謂之擾者，言人所馴養也。擾音人沼反。」`其穀宜五種。`師古曰：「黍、稷、菽、麥、稻。」`

正東曰青州：其山曰沂，藪曰孟諸，`師古曰：「沂山在蓋縣，即沂水所出也。孟諸，即盟豬也。」`川曰淮、泗，寖曰沂、沭；`師古曰：「沭水出東莞，音術。」`其利蒲、魚；民二男三女；其畜宜雞、狗，穀宜稻、麥。

河東曰兖州：其山曰岱，藪曰泰壄，`師古曰：「即大野。」`其川曰河、泲，浸曰盧、濰；`師古曰：「盧水在濟北盧縣。鄭康成讀曰雷，非也。」`其利蒲、魚；民二男三女；其畜宜六擾，穀宜四種。`師古曰：「馬、牛、羊、豕、犬、雞，黍、稷、稻、麥也。」`

正西曰雍州：其山曰嶽，`師古曰：「即吳嶽也。」`藪曰弦蒲，`師古曰：「在汧縣。」`川曰涇、汭，`師古曰：「汭在豳地。詩大雅公劉之篇曰『汭鞠之即』。」`其浸曰渭、洛；`師古曰：「洛即漆、沮也，在馮翊。」`其利玉、石；其民三男二女；畜宜牛、馬，穀宜黍、稷。

東北曰幽州：其山曰醫無閭，`師古曰：「在遼東。」`藪曰豯養，`師古曰：「在長廣。」`川曰河、泲，浸曰菑、時；`師古曰：「菑出萊蕪。時水出般陽。」`其利魚、鹽；民一男三女；畜宜四擾，`師古曰：「馬、牛、羊、豕。」`穀宜三種。`師古曰：「黍、稷、稻。」`

河內曰兾州：其山曰霍，`師古曰：「在平陽永安縣東北。」`藪曰揚紆，`師古曰：「爾雅曰『秦有揚紆』，而此以為兾州，未詳其義及所在。」`川曰漳，寖曰汾、潞；`師古曰：「漳水出上黨長子。汾水出汾陽北山。潞出歸德。」`其利松、柏；民五男三女；畜宜牛、羊，穀宜黍、稷。

正北曰并州：其山曰恒山，藪曰昭餘祁，`師古曰：「在太原鄔縣。鄔音一戶反，又音於庶反。」`川曰虖池、嘔夷，寖曰淶、易；`師古曰：「虖池出鹵城。嘔夷出平舒。淶出廣昌。易出故安。虖音呼。池音徒河反。嘔音於侯反。」`其利布帛；民二男三女；畜宜五擾，`師古曰：「馬、牛、羊、犬、豕。」`穀宜五種。

而保章氏掌天文，以星土辯九州之地，所封封域皆有分星，以視吉凶。`師古曰：「保章氏，春官之屬也。保，守也，言守天文之職也。分音扶問反。」`

周爵五等，而土三等：公、侯百里，伯七十里，子、男五十里。不滿為附庸，蓋千八百國。而太昊、黃帝之後，唐、虞侯伯猶存，帝王圖籍相踵而可知。周室旣衰，禮樂征伐自諸侯出，轉相吞滅，數百年閒，列國秏盡。`師古曰：「秏，滅也，音呼到反。」`至春秋時，尚有數十國，五伯迭興，緫其盟會。`師古曰：「此五伯謂齊桓、宋襄、晉文、秦穆、楚莊也。迭，互也。伯讀曰霸。迭音徒結反。」`陵夷至於戰國，天下分而為七，`師古曰：「謂秦、韓、魏、趙、燕、齊、楚也。」`合從連衡，經數十年。秦遂并兼四海。以為周制微弱，終為諸侯所喪，故不立尺土之封，分天下為郡縣，盪滅前聖之苗裔，靡有孑遺者矣。

漢興，因秦制度，崇恩德，行簡易，以撫海內。至武帝攘卻胡、越，開地斥境，南置交阯，北置朔方之州，`師古曰：「胡廣記云，漢旣定南越之地，置交阯刺史，別於諸州，令持節治蒼梧，分雍州置朔方刺史。」`兼徐、梁、幽、并夏、周之制，改雍曰涼，改梁曰益，凡十三部，置刺史。先王之迹旣遠，地名又數改易，`師古曰：「數音所角反。」`是以采獲舊聞，考迹詩書，推表山川，以綴禹貢、周官、春秋，下及戰國、秦、漢焉。`師古曰：「中古以來，說地理者多矣，或解釋經典，或撰述方志，競為新異，妄有穿鑿，安處互會，頗失其真。後之學者，因而祖述，曾不考其謬論，莫能尋其根本。今並不錄，蓋無尤焉。」`

京兆尹，`故秦內史，高帝元年屬塞國，二年更為渭南郡，九年罷，復為內史。武帝建元六年分為右內史，太初元年更為京兆尹。`元始二年戶十九萬五千七百二，口六十八萬二千四百六十八。`師古曰：「漢之戶口當元始時最為殷盛，故志舉之以為數也。後皆類此。」`縣十二：長安，`高帝五年置。惠帝元年初城，六年成。戶八萬八百，口二十四萬六千二百。王莽曰常安。師古曰：「王莽篡位，改漢郡縣名，普易之也。下皆類此。」`新豐`，驪山在南，故驪戎國。秦曰驪邑。高祖七年置。應劭曰：「太上皇思東歸，於是高祖改築城寺街里以象豐，徙豐民以實之，故號新豐。」`船司空，`莽曰船利。服虔曰：「縣名。」師古曰：「本主船之官，遂以為縣。」`藍田，`山出美玉，有虎候山祠，秦孝公置也。`華陰，`故陰晉，秦惠文王五年更名寧秦，高帝八年更名華陰。太華山在南，有祠，豫州山。集靈宮，武帝起。莽曰華壇也。`鄭，`周宣王弟鄭桓公邑。有鐵官。應劭曰：「宣王母弟友所封也。其子與平王東遷，更稱新鄭。」臣瓚曰：「周自穆王以下都於西鄭，不得以封桓公也。初桓公為周司徒，王室將亂，故謀於史伯而寄帑與賄於虢、會之間。幽王旣敗，二年而滅會，四年而滅虢，居於鄭父之丘，是以為鄭桓公，無封京兆之文也。」師古曰：「春秋外傳云：『幽王旣敗，鄭桓公死之，其子武公與平王東遷。』故左氏傳云：『我周之東遷，晉、鄭焉依。』又鄭莊公云『我先君新邑於此』，蓋道新鄭也。穆王以下無都西鄭之事，瓚說非也。會音工外反。」`湖，`有周天子祠二所。故曰胡，武帝建元年更名湖。`下邽，`應劭曰：「秦武公伐邽戎，置有上邽，故加下。」師古曰：「邽音圭，取邽戎之人而來為此縣。」`南陵，`文帝七年置。沂水出藍田谷，北至霸陵入霸水。霸水亦出藍田谷，北入渭。古曰茲水，秦穆公更名以章霸功，視子孫。師古曰：「沂音先歷反。視讀曰示。」`奉明，`宣帝置也。`霸陵，`故芷陽，文帝更名。莽曰水章也。`杜陵。`故杜伯國，宣帝更名。有周右將軍杜主祠四所。莽曰饒安也。`

左馮翊，`故秦內史，高帝元年屬塞國，二年更名河上郡，九年罷，復為內史。武帝建元六年分為左內史，太初元年更名左馮翊。`戶二十三萬五千一百一，口九十一萬七千八百二十二。縣二十四：高陵，`左輔都尉治。莽曰千春。`櫟陽，`秦獻公自雍徙。莽曰師亭。如淳曰：「櫟音藥。」`翟道，`莽曰渙。`池陽，`惠帝四年置。巀嶭山在北。應劭曰：「在池水之陽。」師古曰：「巀嶭，即今俗所呼嵯峨山是也，音巀齧。音才葛反，又音五葛反。」`夏陽，`故少梁，秦惠文王十一年更名。禹貢梁山在西北，龍門山在北。有鐵官。莽曰兾亭。`衙，`莽曰達昌。如淳曰：「衙音牙。」師古曰：「即春秋所云『秦晉戰于彭衙』。」`粟邑，`莽曰粟城。`谷口，`九嵕山在西。有天齊公、五牀山、僊人、五帝祠四所。莽曰谷喙。師古曰：「嵕音子公反，又音子孔反。喙音許穢反。」`蓮勺，`如淳曰：「音輦酌。」`鄜，`莽曰脩令。孟康曰：「音敷。」`頻陽，`秦厲公置。應劭曰：「在頻水之陽。」`臨晉，`故大荔，秦獲之，更名。有河水祠。芮鄉，故芮國。莽曰監晉。應劭曰：「臨晉水，故曰臨晉。」臣瓚曰：「晉水在河之間，此縣在河之西，不得云臨晉水也。舊說曰，秦築高壘以臨晉國，故曰臨晉也。」師古曰：「瓚說是也。說者或以為魏文侯伐秦始置臨晉，非也。文侯重城之耳，豈始置乎！」`重泉，`莽曰調泉。`郃陽，`應劭曰：「在郃水之陽也。」師古曰：「音合。即大雅大明之詩所謂『在洽之陽』。」`祋祤，`景帝二年置。師古曰：「祋音丁活反，又音丁外反。祤音詡。」`武城，`莽曰桓城。師古曰：「即左氏傳所云『秦伐晉取武城』者也。」`沈陽，`莽曰制昌。`褱德，`禹貢北條荊山在南，下有彊梁原。洛水東南入渭，雍州浸。莽曰德驩。師古曰：「褱亦懷字。」`徵，`莽曰氾愛。師古曰：「徵音懲，即今之澄城縣是也。左傳所云『取北徵』，謂此地耳，而杜元凱未詳其處也。」`雲陵`，昭帝置也。`萬年，`高帝置。莽曰異赤師古曰：「三輔黃圖云太上皇葬櫟陽北原，起萬年陵是也。」`長陵，`高帝置。戶五萬五十七，口十七萬九千四百六十九。莽曰長平。`陽陵，`故弋陽，景帝更名。莽曰渭陽。`雲陽。`有休屠、金人及徑路神祠三所，越巫𠷞𨟚祠三所。孟康曰：「𠷞音辜磔之辜，越人祠也。𨟚音穰。休音許虯反。屠音除。」`

右扶風，`故秦內史，高帝元年屬雍國，二年更為中地郡。九年罷，復為內史。武帝建元六年分為右內史，太初元年更名主爵都尉為右扶風。師古曰：「主爵都尉，本秦之主爵中尉，掌列侯，至太初元年更名右扶風，而治於內史右地。故此志追書建元六年分為右內史，又云更名主爵都尉為右扶風。」`戶二十一萬六千三百七十七，口八十三萬六千七十。縣二十一：渭城，`故咸陽，高帝元年更名新城，七年罷，屬長安。武帝元鼎三年更名渭城。有蘭池宮。莽曰京城。`槐里，`周曰犬丘，懿王都之。秦更名廢丘。高祖三年更名。有黃山宮，孝惠二年起。莽曰槐治。`鄠，`古國。有扈谷亭。扈，夏啟所伐。酆水出東南，又有潏水，皆北過上林苑入渭。有萯陽宮，秦文王起。師古曰：「潏音決。萯音倍。」`盩厔，`有長楊宮，有射熊館，秦昭王起。靈軹渠，武帝穿也。`斄，`周后稷所封。師古曰：「讀與邰同，音胎。」`郁夷，`詩「周道郁夷」。有汧水祠。莽曰郁平。師古曰：「小雅四牡之詩曰『四牡騑騑，周道倭遟』。韓詩作郁夷字，言使臣乘馬行於此道。」`美陽，`禹貢岐山在西北。中水鄉，周大王所邑。有高泉宮，秦宣太后起也。`郿，`成國渠首受渭，東北至上林入蒙籠渠。右輔都尉治。師古曰：「郿音媚。」`雍，`秦惠公都之。有五畤，太昊、黃帝以下祠三百三所。橐泉宮，孝公起。祈年宮，惠公起。棫陽宮，昭王起。有鐵官。應劭曰：「四面積高曰雍。」師古曰：「棫音域。」`漆，`水在縣西。有鐵官。莽曰漆治。`栒邑，`有豳鄉，詩豳國，公劉所都。應劭曰：「左氏傳曰『畢、原、酆、郇，文之昭也』。郇侯、賈伯伐晉是也。」臣瓚曰：「汲郡古文『晉武公滅荀，以賜大夫原氏黯，是為荀叔』。又云『文公城荀』。然則荀當在晉之境內，不得在扶風界也。今河東有荀城，古荀國。」師古曰：「瓚說是也。此栒讀與荀同，自別邑耳，非伐晉者。」`隃麋，`有黃帝子祠。莽曰扶亭。師古曰：「鄃音踰。」`陳倉，`有上公、明星、黃帝孫、舜妻盲冢祠。有羽陽宮，秦武王起也。`杜陽，`杜水南入渭。詩曰「自杜」，莽曰通杜。師古曰：「大雅綿之詩曰『人之初生，自土、漆、沮』，齊詩作『自杜』，言公劉避狄而來居杜與漆、沮之地。」`汧，`吳山在西，古文以為汧山。雍州山。北有蒲谷鄉弦中谷，雍州弦蒲藪。汧水出西北，入渭。芮水出西北，東入涇。詩芮𨸰，雍州川也。師古曰：「𨸰讀與鞠同。大雅公劉之詩曰『止旅乃密，芮鞠之即』，韓詩作芮𨸰。言公劉止其軍旅，欲使安靜，乃就芮𨸰之間耳。」`好畤，`垝山在東。有梁山宮，秦始皇起。莽曰好邑。師古曰：「垝音丘毀反。」`虢，`有黃帝子、周文武祠。虢宮，秦宣太后起也。`安陵，`惠帝置。莽曰嘉平。師古曰：「闞駰以為本周之程邑也。」`茂陵，`武帝置。戶六萬一千八十七，口二十七萬七千二百七十七。莽曰宣城。師古曰：「黃圖云本槐里之茂鄉。」`平陵，`昭帝置。莽曰廣利。`武功，`太壹山，古文以為終南。垂山，古文以為敦物。皆在縣東。斜水出衙領山北，至郿入渭。襃水亦出衙領，至南鄭入沔。有垂山、斜水、淮水祠三所。莽曰新光。師古曰：「斜音弋奢反。衙音牙。」`

弘農郡，`武帝元鼎四年置。莽曰右隊。`戶十一萬八千九十一，口四十七萬五千九百五十四。`有鐵官，在黽池。`縣十一：弘農，`故秦函谷關。衙山領下谷，爥水所出，北入河。`盧氏，`熊耳山在東。伊水出，東北入雒，過郡一，行四百五十里。又有育水，南至順陽入沔。又有洱水，東南至魯陽，亦入沔。皆過郡二，行六百里。莽曰昌富。師古曰：「洱音耳。」`陝，`故虢國。有焦城，故焦國。北虢在大陽，東虢在滎陽，西虢在雍州。莽曰黃眉。`宜陽，`在黽池有鐵官也。`黽池，`高帝八年復黽池中鄉民。景帝中二年初城，徙萬家為縣。穀水出穀陽谷，東北至穀城入雒。莽曰陝亭。``師古曰：「黽音莫踐反，又音莫忍反。」`丹水，`水出上雒冢領山，東至析入鈞。密陽鄉，故商密也。師古曰：「鈞亦水名也，音均。」`新安，`禹貢澗水在東，南入雒。`商，`秦相衞鞅邑也。`析，`黃水出黃谷，鞠水出析谷，俱東至酈入湍水。莽曰君亭。師古曰：「析音先歷反。鞠水即今所謂菊潭也。酈音持益反。湍音專。」`陸渾，`春秋遷陸渾戎於此。有關。師古曰：「渾音胡昆反。」`上雒。`禹貢雒水出冢領山，東北至鞏入河，過郡二，行千七十里，豫州川。又有甲水，出秦領山，東南至鍚入沔，過郡三，行五百七十里。熊耳獲輿山在東北。師古曰：「鍚音陽。」`

河東郡，`秦置。莽曰兆陽。有根倉、溼倉。`戶二十三萬六千八百九十六，口九十六萬二千九百一十二。縣二十四：安邑，`巫咸山在南，鹽池在西南。魏絳自魏徙此，至惠王徙大梁。有鐵官、鹽官。莽曰河東。`大陽，`吳山在西，上有吳城，周武王封太伯後於此，是為虞公，為晉所滅。有天子廟。莽曰勤田。應劭曰：「在大河之陽。」`猗氏，解，`師古曰：「音蟹。」`蒲反，`有堯山、首山祠。雷首山在南。故曰蒲，秦更名。莽曰蒲城。應劭曰：「秦始皇東巡見長阪，故加『反』云。」孟康曰：「本蒲也，晉文公以賂秦，後秦人還蒲，魏人喜曰『蒲反矣』。謂秦名之，非也。」臣瓚曰：「秦世家云『以垣為蒲反』，然則本非蒲也。」師古曰：「應說是。」`河北，`詩魏國，晉獻公滅之，以封大夫畢萬，曾孫絳徙安邑也。`左邑，`莽曰兆亭。`汾陰，`介山在南。`聞喜，`故曲沃。晉武公自晉陽徙此。武帝元鼎六年行過，更名。應劭曰：「今曲沃也。秦改為左邑。武帝於此聞南越破，改曰聞喜。」`濩澤，`禹貢析城山在西南。``應劭曰：「有濩澤，在西北。」師古曰：「濩音烏虢反。」`端氏，臨汾，垣，`禹貢王屋山在東北，沇水所出，東南至武德入河，軼出滎陽北地中，又東至琅槐入海，過郡九，行千八百四十里。師古曰：「琅音郎。槐音回。」`皮氏，`耿鄉，故耿國，晉獻公滅之，以賜大夫趙夙。後十世獻侯徙中牟。有鐵官。莽曰延平。`長脩，平陽，`韓武子玄孫貞子居此。有鐵官。莽曰香平。應劭曰：「堯都也，在平河之陽。」`襄陵，`有班氏鄉亭。莽曰幹昌。應劭曰：「襄陵在西北。」師古曰：「晉襄公之陵，因以名縣。」`彘，`霍大山在東，兾州山，周厲王所奔。莽曰黃城。應劭曰：「順帝改曰永安。」`楊，`莽曰有年亭。應劭曰：「楊侯國。」`北屈，`禹貢壺口山在東南。莽曰朕北。``應劭曰：「有南故稱北。」臣瓚曰：「汲郡古文『翟章救鄭，次于南屈』。」師古曰：「屈音居勿反。即晉公子夷吾所居。」`蒲子，`應劭曰：「故蒲反舊邑，武帝置。」師古曰：「重耳所居也。應說失之。」`絳，`晉武公自曲沃徙此。有鐵官。應劭曰：「絳水出西南。」`狐讘，`師古曰：「讘音之涉反。」`騏。`侯國。師古曰：「音其。」`

太原郡，`秦置。有鹽官，在晉陽。屬并州。`戶十六萬九千八百六十三，口六十八萬四百八十八。`有家馬官。臣瓚曰：「漢有家馬廄，一廄萬匹，時以邊表有事，故分來在此。家馬後改曰挏馬也。」師古曰：「挏音動。」`縣二十一：晉陽，`故詩唐國，周成王滅唐，封弟叔虞。龍山在西北。有鹽官。晉水所出，東入汾。臣瓚曰：「所謂唐，今河東永安是也，去晉四百里。」師古曰：「瓚說是也。」`葰人，`如淳曰：「音璅。」師古曰：「又音山寡反。」`界休，`莽曰界美。師古曰：「休音許虯反。」`榆次，`涂水鄉，晉大夫知徐吾邑。梗陽鄉，魏戊邑。莽曰大原亭。師古曰：「涂音塗。梗音鯁。」`中都，于離，`莽曰于合。`茲氏，`莽曰茲同。`狼孟，`莽曰狼調。`鄔，`九澤在北，是為昭餘祁，并州藪。晉大夫司馬彌牟邑。師古曰：「音一戶反，又音於據反。」`盂，`晉大夫孟丙邑。`平陶，`莽曰多穰。`汾陽，`北山，汾水所出，西南至汾陰入河，過郡二，行千三百四十里，兾州浸。`京陵，`莽曰致城。師古曰：「即九京。」`陽曲，`應劭曰：「河千里一曲，當其陽，故曰陽曲也。」師古曰：「隋文帝自以姓楊，故惡陽曲之號，乃改其縣為陽直。今則復舊名焉。」`大陵，`有鐵官。莽曰大寧。`原平，祁，`晉大夫賈辛邑。莽曰示。`上艾，`綿曼水，東至蒲吾，入虖池水。師古曰：「虖音呼。池音徒何反。」`慮虒，`師古曰：「音廬夷。」`陽邑，`莽曰繁穰。`廣武。`句注、賈屋山在北。都尉治。莽曰信桓。師古曰：「賈屋山，即史記所云『趙襄子北登夏屋』者。」`

上黨郡，`秦置，屬并州。有上黨關、壺口關、石研關、天井關。``師古曰：「研音形。」`戶七萬三千七百九十八，口三十三萬七千七百六十六。縣十四：長子，`周史辛甲所封。鹿谷山，濁漳水所出，東至鄴入清漳。師古曰：「長讀曰長短之長，今俗為長幼之長，非也。」`屯留，`桑欽言「絳水出西南，東入海」。師古曰：「屯音純。」`余吾，銅鞮，`有上虒亭，下虒聚。師古曰：「虒音斯。」`沾，`大黽谷，清漳水所出，東北至邑成入大河，過郡五，行千六百八十里，兾州川。應劭曰：「沾水出壺關。」師古曰：「沾音他兼反。」`涅氏，`涅水也。``師古曰：「涅水出焉，故以名縣也。涅音乃結反。」`襄垣，`莽曰上黨亭。`壺關，`有羊腸版。沾水東至朝歌入淇。應劭曰：「黎侯國也，今黎亭是。」`泫氏，`楊谷，絕水所出，南至野王入沁。應劭曰：「山海經泫水所出者也。」師古曰：「泫音工玄反。」`高都，`莞谷，丹水所出，東南入泫水。有天井關。師古曰：「莞音丸。」`潞，`故潞子國`。陭氏，`師古曰：「音於義反。」`陽阿，穀遠。`羊頭山世靡谷，沁水所出，東南至滎陽入河，過郡三，行九百七十里。莽曰穀近。師古曰：「今沁水至懷州武陟縣界入河。此云至滎陽，疑傳寫錯誤。」`

河內郡，`高帝元年為殷國，二年更名。莽曰後隊，屬司隷。`戶二十四萬一千二百四十六，口百六萬七千九十七。縣十八：懷，`有工官。莽曰河內。`汲，武德，`孟康曰：「始皇東巡置，自以武德定天下。」`波，`孟康曰：「今有絺城，晉文公所得賜者。」`山陽，`東太行山在西北。師古曰：「行音胡郎反。」`河陽，`莽曰河亭。州，`共，`故國。北山，淇水所出，東至黎陽入河。孟康曰：「共伯入為三公者也。」師古曰：「共音恭。」`平皐，`應劭曰：「邢侯自襄國徙此。當齊桓公時，衞人伐邢，邢遷于夷儀，其地屬晉，號曰邢丘。以其在河之皐，處勢平夷，故曰平皐。」臣瓚曰：「春秋傳狄人伐邢，邢遷于夷儀，不至此也。今襄國西有夷儀城，去襄國百餘里。邢是丘名，非國也。」師古曰：「應說非也。左氏傳曰『晉侯送女於邢丘』，蓋謂此耳。」`朝歌，`紂所都。周武王弟康叔所封，更名衞。莽曰雅歌。`脩武，`應劭曰：「晉始啟南陽，今南陽城是也，秦改曰脩武。」臣瓚曰：「韓非書『秦昭王越趙長平西伐脩武』，時秦未兼天下，脩武之名乆矣。」師古曰：「瓚說是也。」`溫，`故國，己姓，蘇忿生所封也。`壄王，`太行山在西北。衞元君為秦所奪，自濮陽徙此。莽曰平野。孟康曰：「故邘國也，今邘亭是也。」師古曰：「行音胡郎反。」`獲嘉，`故汲之新中鄉，武帝行過更名也。`軹，`孟康曰：「原鄉，晉文公所圍是也。」師古曰：「音只。」`沁水，`師古曰：「沁音千浸反。」`隆慮，`國水東北至信成入張甲河，過郡三，行千八百四十里。有鐵官。應劭曰：「隆慮山在北，避殤帝名改曰林慮也。」師古曰：「慮音廬。」`蕩陰。`蕩水東至內黃澤。西山，羑水所出，亦至內黃入蕩。有羑里城，西伯所拘也。師古曰：「蕩音湯。羑音羊九反。」`

河南郡，`故秦三川郡，高帝更名。雒陽戶五萬二千八百三十九。莽曰保忠信鄉，屬司隷也。`戶二十七萬六千四百四十四，口一百七十四萬二百七十九。`有鐵官、工官。敖倉在滎陽。`縣二十二：雒陽，`周公遷殷民，是為成周。春秋昭公二十二年，晉合諸侯于狄泉，以其地大成周之城，居敬王。莽曰宜陽。師古曰：「魚豢云漢火行忌水，故去『洛』『水』而加『隹』。如魚氏說，則光武以後改為『雒』字也。」`滎陽，`卞水、馮池皆在西南。有狼湯渠，首受泲，東南至陳入潁，過郡四，行七百八十里。應劭曰：「故虢國，今虢亭是也。」師古曰：「狼音浪。湯音宕。泲音子禮反，本濟水字。」`偃師，`尸鄉，殷湯所都。莽曰師成。臣瓚曰：「湯居亳，今濟陰縣是也。今亳有湯冢，己氏有伊尹冢，皆相近也。」師古曰：「瓚說非也。又如皇甫謐所云湯都在穀熟，事並不經。劉向云『湯無葬處』，安得湯冢乎！」`京，`師古曰：「即鄭共叔段所居也。」`平陰，`應劭曰：「在平城南，故曰平陰。」`中牟，`圃田澤在西，豫州藪。有筦叔邑，趙獻侯自耿徙此。師古曰：「筦與管同。」`平，`莽曰治平。`陽武，`有博狼沙。莽曰陽桓。師古曰：「狼音浪。」`河南，`故郟鄏地。周武王遷九鼎，周公致太平，營以為都，是為王城，至平王居之。師古曰：「郟音夾。鄏音辱。」`緱氏，`劉聚，周大夫劉子邑，有延壽城仙人祠。莽曰中亭。師古曰：「緱音工侯反。」`卷，`師古曰：「音去權反。」`原武，`莽曰原桓。`鞏，`東周所居。`穀成，`禹貢瀍水出朁亭北，東南入雒。師古曰：「即今新安。朁音潛。」`故市，密，`故國。有大騩山，潩水所出，南至臨潁入潁。應劭曰：「『密人不恭』，密須氏姞姓之國也。」臣瓚曰：「密，姬姓之國也，見世本。密須，今安定陰密是也。」師古曰：「應、瓚二說皆非也。此密即春秋僖六年『圍新密』者也，蓋鄭地。而詩所云『密人』，即左傳所謂『密須之鼓』者也，在安定陰密。騩音隗。潩音翼，又音昌力反。」`新成，`惠帝四年置。蠻中，故戎蠻子國。`開封，`逢池在東北，或曰宋之逢澤也。臣瓚曰：「汲郡古文梁惠王發逢忌之藪以賜民，今浚儀有逢陂忌澤是也。」`成皐，`故虎牢。或曰制。師古曰：「穆天子傳云『七萃之士生捕獸，即獻天子，天子畜之東虢，號曰獸牢』。」`苑陵，`莽曰左亭。`梁，`𢠸狐聚，秦滅西周徙其君於此。陽人聚，秦滅東周徙其君於此。應劭曰：「左傳曰秦取梁。梁，伯翳之後，與秦同祖。」臣瓚曰：「秦取梁，後改曰夏陽，今馮翊夏陽是也。此梁，周之小邑，見於春秋。」師古曰：「瓚說是也。𢠸音乃旦反。」`新鄭。`詩鄭國，鄭桓公之子武公所國，後為韓所滅，韓自平陽徙都之。應劭曰：「國語曰，鄭桓公為周司徒，王室將亂，寄帑與賄於虢、會之閒。幽王敗，威公死之，其子武公與平王東遷洛邑，遂伐虢、會而并其地，而邑於此。」`

東郡，`秦置。莽曰治亭。屬兖州。`戶四十萬一千二百九十七，口百六十五萬九千二十八。縣二十二：濮陽，`衞成公自楚丘徙此。故帝丘，顓頊虛。莽曰治亭。應劭曰：「濮水南入鉅野。」師古曰：「虛讀曰墟。」`畔觀，`莽曰觀治。應劭曰：「夏有觀扈，世祖更名衞國，以封周後。」師古曰：「觀音工喚反。」`聊城，頓丘，`莽曰順丘。師古曰：「以丘名縣也。丘一成為頓丘，謂一頓而成也。或曰，成，重也，一重之丘也。」`發干，`莽曰戢楯。`笵，`莽曰建睦。`荰平，`莽曰功崇。``應劭曰：「在茬山之平地者也。」師古曰：「音仕疑反。」`東武陽，`禹治漯水，東北至千乘入海，過郡三，行千二十里。莽曰武昌。應劭曰：「武水之陽也。」師古曰：「漯音它合反。」`博平，`莽曰加睦。`黎，`莽曰黎治。孟康曰：「詩黎侯國，今黎陽也。」臣瓚曰：「黎陽在魏郡，非黎縣也。」師古曰：「瓚說是。」`清，`莽曰清治。應劭曰：「章帝更名樂平。」`東阿，`都尉治。應劭曰：「衞邑也。有西故稱東。」`離狐，`莽曰瑞狐。`臨邑，`有泲廟。莽曰穀城亭。師古曰：「泲亦濟水字也。其後並同。」`利苗，須昌，`故須句國，大昊後，風姓。師古曰：「句音劬。」`壽良，`蚩尤祠在西北泲上。有朐城。應劭曰：「世祖叔父名良，故曰壽張。」`樂昌，陽平，白馬，南燕，`南燕國，姞姓，黃帝後。師古曰：「姞音其乙反。」`廩丘。

陳留郡，`武帝元狩元年置。屬兖州。`戶二十九萬六千二百八十四，口一百五十萬九千五十。縣十七：陳留，`魯渠水首受狼湯渠，東至陽夏，入渦渠。孟康曰：「留，鄭邑也，後為陳所并，故曰陳留。」臣瓚曰：「宋亦有留，彭城留是也。留屬陳，故稱陳留也。」師古曰：「瓚說是也。渦音戈。」`小黃，成安，寧陵，`莽曰康善。孟康曰：「故葛伯國，今葛鄉是。」`雍丘，`故杞國也，周武王封禹後東樓公。先春秋時徙魯東北，二十一世簡公為楚所滅。`酸棗，東昏，`莽曰東明。`襄邑，`有服官。莽曰襄平。應劭曰：「春秋傳曰『師于襄牛』是也。」師古曰：「圈稱云襄邑宋地，本承匡襄陵鄉也。宋襄公所葬，故曰襄陵。秦始皇以承匡卑溼，故徙縣於襄陵，謂之襄邑，縣西三十里有承匡城。然則應說以為襄牛，誤也。」`外黃，`都尉治。張晏曰：「魏郡有內黃，故加外。」臣瓚曰：「縣有黃溝，故氏之也。」師古曰：「左氏傳云『惠公敗宋師于黃』，杜預以為外黃縣東有黃城，即此地也。」`封丘，`濮渠水首受泲，東北至都關，入羊里水，過郡三，行六百三十里。孟康曰：「春秋傳『敗狄于長丘』，今翟溝是。」`長羅，`侯國。莽曰惠澤。`尉氏，`應劭曰：「古獄官曰尉氏，鄭之別獄也。」臣瓚曰：「鄭大夫尉氏之邑，故遂以為邑。」師古曰：「鄭大夫尉氏亦以掌獄之官故為族耳。應說是也。」`傿，`莽曰順通。應劭曰：「鄭伯克段于鄢是也。」師古曰：「鄢音偃。」`長垣，`莽曰長固。孟康曰：「春秋會于匡，今匡城是。」`平丘，濟陽，`莽曰濟前。`浚儀。`故大梁。魏惠王自安邑徙此。睢水首受狼湯水，東至取慮入泗，過郡四，行千三百六十里。應劭曰：「魏惠王自安邑徙此，號曰梁。」師古曰：「取慮，縣名也，音秋廬。取又音趨。」`

潁川郡，`秦置。高帝五年為韓國，六年復故。莽曰左隊。陽翟有工官。屬豫州。``孟康曰：「夏啟有鈞臺之饗，今鈞臺在南。」`戶四十三萬二千四百九十一，口二百二十一萬九百七十三。縣二十：陽翟，`夏禹國。周末，韓景侯自新鄭徙此。戶四萬一千六百五十，口十萬九千。莽曰潁川。應劭曰：「夏禹都也。」臣瓚曰：「世本禹都陽城，汲郡古文亦云居之，不居陽翟也。」師古曰：「陽翟本禹所受封耳。應、瓚之說皆非。」`昆陽，`應劭曰：「昆水出南陽。」`潁陽，`應劭曰：「潁水出陽城。」`定陵，`有東不羹。莽曰定城。師古曰：「羹音郎。其後亦同。」`長社，`應劭曰：「宋人圍長葛是也。其社中樹暴長，更名長社。」師古曰：「長讀如本字。」`新汲，`師古曰：「闞駰云本汲鄉也，宣帝神爵三年置。以河內有汲，故加新也。」`襄城，`有西不羹。莽曰相城。`郾，`師古曰：「音一戰反。」`郟，`師古曰：「音夾。」`舞陽，`應劭曰：「舞水出南。」`潁陰，崈高，`武帝置，以奉太室山，是為中岳。有太室、少室山廟。古文以崇高為外方山也。師古曰：「崈，古崇字。」`許，`故國，姜姓，四岳後，太叔所封，二十四世為楚所滅。`傿陵，`戶四萬九千一百一，口二十六萬一千四百一十八。莽曰左亭。李竒曰：「六國為安陵。」師古曰：「傿音偃。」`臨潁，`莽曰監潁。`父城，`應鄉，故國，周武王弟所封。應劭曰：「韓詩外傳：周成王與弟戲以桐葉為圭，『吾以此封汝。』周公曰：『天子無戲言。』王應時而封。故曰應侯鄉，是也。」臣瓚曰：「呂氏春秋曰成王以戲授桐葉為圭以封叔虞，非應侯也。汲郡古文殷時已自有國，非成王之所造也。」師古曰：「武王之弟自封應國，非桐圭之事也。應氏之說蓋失之焉。又據左氏傳云『邘、晉、應、韓，武之穆也』，是則應侯武王之子，又與志說不同。」`成安，`侯國也。`周承休，`侯國，元帝置，元始二年更名鄭公。莽曰嘉美。``休音許虯反。`陽城，`陽城山，洧水所出，東南至長平入潁，過郡三，行五百里。陽乾山，潁水所出，東至下蔡入淮，過郡三，行千五百里，荊州浸。有鐵官。師古曰：「乾音干。洧音于軌反。」`綸氏。

汝南郡，`高帝置。莽曰汝汾。分為賞都尉。屬豫州。`戶四十六萬一千五百八十七，口二百五十九萬六千一百四十八。縣三十七：平輿，`應劭曰：「故沈子國。今沈亭是也。輿音豫。」`陽安，`應劭曰：「道國也。今道亭是。」`陽城，`侯國。莽曰新安。`㶏強，`應劭曰：「㶏水出潁川陽城。」師古曰：「㶏音於謹反，又音殷。」`富波，女陽，`應劭曰：「汝水出弘農，入淮。」師古曰：「女讀曰汝。其下汝陰亦同。」`鮦陽，`應劭曰：「在鮦水之陽也。」孟康曰：「鮦音紂。」`吳房，`孟康曰：「本房子國。楚靈王遷房於楚。吳王闔閭弟夫概奔楚，楚封於此，為堂谿氏。以封吳，故曰吳房，今吳房城堂谿亭是。」`安成，`侯國。莽曰至成。`南頓，`故頓子國，姬姓。應劭曰：「頓迫於陳，其後南徙，故號南頓，故城尚在。」`朗陵，`應劭曰：「朗陵山在西南。」`細陽，`莽曰樂慶。師古曰：「居細水之陽，故曰細陽。細水本出新郪。郪音千私反。」`宜春，`侯國。莽曰宣孱。`女陰，`故胡國。都尉治。莽曰汝墳。`新蔡，`蔡平侯自蔡徙此，後二世徙下蔡。莽曰新遷。`新息，`莽曰新德。孟康曰：「故息國，其後徙東，故加新云。」`灈陽，`應劭曰：「灈水出吳房，東入瀙也。」師古曰：「灈音劬。瀙音楚人反，又音楚刃反。」`期思，`師古曰：「故蔣國。」`慎陽，`應劭曰：「慎水出東北，入淮。」師古曰：「慎字本作滇，音真，後誤為慎耳。今猶有真丘、真陽縣，字並單作真，知其音不改也。闞駰云永平五年失印更刻，遂誤以『水』為『心』。」`慎，`莽曰慎治。`召陵，`師古曰：「即桓公伐楚次於召陵者也。召讀曰邵。」`弋陽，`侯國。應劭曰：「弋山在西北。故黃國，今黃城是。」`西平，`有鐵官。莽曰新亭。應劭曰：「故柏子國也，今柏亭是。」`上蔡，`故蔡國，周武王弟叔度所封。度放，成王封其子胡，十八世徙新蔡。浸，莽曰閏治。應劭曰：「孫叔敖子所邑之浸丘是也。世祖更名固始。」師古曰：「浸音子衽反。」`西華，`莽曰華望。`長平，`莽曰長正。`宜祿，`莽曰賞都亭。`項，`故國。`新郪，`莽曰新延。應劭曰：「秦伐魏，取郪丘。漢興為新郪。章帝封殷後，更名宋。」臣瓚曰：「光武旣封殷後於宋，又封新郪。」師古曰：「封於新郪，號為宋國耳。瓚說非。」`歸德，`侯國。宣帝置。莽曰歸惠。`新陽，`莽曰新明。應劭曰：「在新水之陽。」`安昌，`侯國。莽曰始成。`安陽，`侯國。莽曰均夏。應劭曰：「故江國，今江亭是。」`博陽，`侯國。莽曰樂家。`成陽，`侯國。莽曰新利。`定陵。`高陵山，汝水出，東南至新蔡入淮，過郡四，行千三百四十里。`

南陽郡，`秦置。莽曰前隊。屬荊州。`戶三十五萬九千三百一十六，口一百九十四萬二千五十一。縣三十六：宛，`故申伯國。有屈申城。縣南有北筮山。戶四萬七千五百四十七。有工官、鐵官。莽曰南陽。`犨，`師古曰：「音昌牛反。」`杜衍，`莽曰閏衍。`酇，`侯國。莽曰南庚。孟康曰：「音讚。」師古曰：「即蕭何所封。」`育陽，`有南筮聚，在東北。應劭曰：「育水出弘農盧氏，南入于沔。」`博山，`侯國。哀帝置。故順陽。應劭曰：「漢明帝改曰順陽，在順水之陽也。」師古曰：「順陽，舊名。應說非。」`涅陽，`莽曰前亭。應劭曰：「在涅水之陽。」師古曰：「涅音乃結反。」`陰，`師古曰：「即春秋左氏傳所云遷陰於下陰者也，與酇相近。今襄州有陰城縣，縣有酇城鄉。」`堵陽，`莽曰陽城。韋昭曰：「堵音者。」`雉，`衡山，灃水所出，東至𨜘入汝。師古曰：「舊讀雉音弋爾反。而太康地志云即陳倉人所逐二童子名寶雞者，雄止陳倉為石，雌止此縣，故名雉縣，疑不可據也。𨜘音屋。」`山都，蔡陽，`莽之母功顯君邑。應劭曰：「蔡水所出，東入淮。」`新野，筑陽，`故穀伯國。莽曰宜禾。應劭曰：「筑水出漢中房陵，東入沔。」師古曰：「春秋云『穀伯綏來朝』是也。今襄州有穀城縣，在筑水之陽。筑音逐。」`棘陽，`應劭曰：「在棘水之陽。」`武當，舞陰，`中陰山，瀙水所出，東至蔡入汝。`西鄂，`應劭曰：「江夏有鄂，故加西云。」`穰，`莽曰農穰。師古曰：「今鄧州穰縣是也。音人羊反。」`酈`，育水出西北，南入漢。如淳曰：「酈音蹢躅之蹢。」`安衆，`侯國。故宛西鄉。`冠軍，`武帝置。故穰盧陽鄉、宛臨駣聚。應劭曰：「武帝以封霍去病。去病仍出匈奴，功冠諸軍，故曰冠軍。駣音桃。」`比陽，`應劭曰：「比水所出，東入蔡。」`平氏，`禹貢桐柏大復山在東南，淮水所出，東南至淮陵入海，過郡四，行三千二百四十里，青州川。莽曰平善。`隨，`故國。厲鄉，故厲國也。師古曰：「厲讀曰賴。」`葉，`楚葉公邑。有長城，號曰方城。``師古曰：「音式涉反。」`鄧，`故國。都尉治。應劭曰：「鄧侯國。」`朝陽，`莽曰厲信。應劭曰：「在朝水之陽。」`魯陽，`有魯山。古魯縣，御龍氏所遷。魯山，滍水所出，東北至定陵入汝。又有昆水，東南至定陵入汝。師古曰：「即淮南所云魯陽公與韓戰日反三舍者也。滍音峙，又音雉。」`舂陵，`侯國。故蔡陽白水鄉。上唐鄉，故唐國。師古曰：「漢記云朔五年以零陵泠道之舂陵鄉封長沙王子買為舂陵侯。至戴侯仁，以舂陵地形下溼，上書徙南陽。元帝許之，以蔡陽白水鄉徙仁為舂陵侯。」`新都，`侯國。莽曰新林。`湖陽，`故廖國也。師古曰：「廖音力救反。左氏傳作飂字，其音同耳。」`紅陽，`侯國。莽曰紅俞。師古曰：「俞音踰。」`樂成，`侯國。`博望，`侯國。莽曰宜樂。`復陽。`侯國。故湖陽樂鄉。應劭曰：「在桐柏下復山之陽。」師古曰：「復音房目反。」`

南郡，`秦置，高帝元年更為臨江郡，五年復故。景帝二年復為臨江，中二年復故。莽曰南順。屬荊州。`戶十二萬五千五百七十九，口七十一萬八千五百四十。`有發弩官。``師古曰：「主敎放弩也。」`縣十八：江陵，`故楚郢都，楚文王自丹陽徙此。後九世平王城之。後十世秦拔我郢，徙陳。莽曰江陸。`臨沮，`禹貢南條荊山在東北，漳水所出，東至江陵入陽水，陽水入沔，行六百里。應劭曰：「沮水出漢中房陵，東入江。」師古曰：「沮水即左傳所云『江、漢、沮、漳，楚之望也』。音千余反。」`夷陵，`都尉治。莽曰居利。應劭曰：「夷山在西北。」`華容，`雲夢澤在南，荊州藪。夏水首受江，東入沔，行五百里。應劭曰：「春秋『許遷于容城』是。」`宜城，`故鄢，惠帝三年更名。`郢，`楚別邑，故郢。莽曰郢亭。`邔，`孟康曰：「音忌。」師古曰：「音其已反。」`當陽，中盧，`師古曰：「在襄陽縣南。今猶有次廬村。以隋室諱忠，故改忠為次。」`枝江，`故羅國。江沱出西，東入江。師古曰：「沱即江別出者也，音徒何反。」`襄陽，`莽曰相陽。應劭曰：「在襄水之陽。」`編，`有雲夢官。莽曰南順。``孟康曰：「編音鞭。」`秭歸，`歸鄉，故歸國。孟康曰：「秭音姊。」`夷道，`莽曰江南。應劭曰：「夷水出巫，東入江。」`州陵，`莽曰江夏。`若，`楚昭王畏吳，自郢徙此，後復還郢。師古曰：「春秋傳作鄀，其音同。」`巫，`夷水東至夷道入江，過郡二，行五百四十里。有鹽官。``應劭曰：「巫山在西南。」`高成。`洈山，洈水所出，東入繇。繇水南至華容入江，過郡二，行五百里。莽曰言程。師古曰：「洈音危。繇讀曰由。」`

江夏郡，`高帝置。屬荊州。應劭曰：「沔水自江別至南郡華容為夏水，過郡入江，故曰江夏。」`戶五萬六千八百四十四，口二十一萬九千二百一十八。縣十四：西陵，`有雲夢官。莽曰江陽。`竟陵，`章山在東北，古文以為內方山。鄖鄉，楚鄖公邑。莽曰守平。師古曰：「音云。」`西陽，襄，`莽曰襄非。`邾，`衡山王吳芮都。師古曰：「音朱，又音誅。」`軑，`故弦子國。孟康曰：「音汏。」師古曰：「又音徒系反。」`鄂，`師古曰：「音五各反。」`安陸，`橫尾山在東北，古文以為陪尾山。`沙羨，`晉灼曰：「羨音夷。」`蘄春，`晉灼曰：「音祈。」`鄳，`蘇林曰：「音盲。」師古曰：「音萌，又音莫耿反。」`雲杜，`應劭曰：「左傳『若敖取于䢵』，今䢵亭是也。」師古曰：「䢵音云。」`下雉，`莽曰閏光。如淳曰：「音羊氏反。」`鍾武。`侯國。莽曰當利。`

廬江郡，`故淮南，文帝十六年別為國。金蘭西北有東陵鄉，淮水出。屬揚州。廬江出陵陽東南，北入江。應劭曰：「故廬子國。」`戶十二萬四千三百八十三，口四十五萬七千三百三十三。`有樓船官。`縣十二：舒，`故國。莽曰昆鄉。`居巢，`應劭曰：「春秋『楚人圍巢』。巢，國也。」`龍舒，`應劭曰：「群舒之邑。」`臨湖，雩婁，`決水北至蓼入淮，又有灌水，亦北至蓼入決，過郡二，行五百一十里。師古曰：「雩音許于反。婁音力于反。」`襄安，`莽曰廬江亭也。`樅陽，`師古曰：「音七容反。」`尋陽，`禹貢九江在南，皆東合為大江。`灊，`天柱山在南。有祠。沘山，沘水所出，北至壽春入芍陂。晉灼曰：「音潛。」師古曰：「沘音比，又音布几反。芍音酌，又音鵲。」`睆，`有鐵官。師古曰：「音胡管反。」`湖陵邑，`北湖在南。`松茲。`侯國。莽曰誦善。`

九江郡，`秦置，高帝四年更名為淮南國，武帝元狩元年復故。莽曰延平。屬揚州。應劭曰：「江自廬江尋陽分為九。」`戶十五萬五十二，口七十八萬五百二十五。`有陂官、湖官。`縣十五：壽春邑，`楚考烈王自陳徙此。`浚遒，`晉灼曰：「音酋熟之酋。」師古曰：「浚音峻。遒音才由反。」`成德，`莽曰平阿。`橐皐，`孟康曰：「音拓姑。」`陰陵，`莽曰陰陸。`歷陽，`都尉治。莽曰明義。`當塗，`侯國。莽曰山聚。應劭曰：「禹所娶塗山侯國也。有禹虛。」`鍾離，`莽曰蠶富。應劭曰：「鍾離子國。」`合肥，`應劭曰：「夏水出父城東南，至此與淮合，故曰合肥。」`東城，`莽曰武城。`博鄉，`侯國。莽曰揚陸。`曲陽，`侯國。莽曰延平亭。應劭曰：「在淮曲之陽。」`建陽，全椒，阜陵。`莽曰阜陸。`

山陽郡，`故梁。景帝中六年別為山陽國。武帝建元五年別為郡。莽曰鉅野。屬兖州。`戶十七萬二千八百四十七，口八十萬一千二百八十八。`有鐵官。`縣二十三：昌邑，`武帝天漢四年更山陽為昌邑國。有梁丘鄉。春秋傳曰「宋、齊會于梁丘」。`南平陽，`莽曰黽平。孟康曰：「邾庶期以漆來奔，又城漆，今漆鄉是。」`成武，`有楚丘亭。齊桓公所城，遷衞文公於此。子成公徙濮陽。莽曰成安。`湖陵，`禹貢「浮于泗、淮，通于河」，水在南。莽曰湖陸。``應劭曰：「尚書一名湖。章帝封東平王倉子為湖陵侯，更名湖陵。」`東緍，`師古曰：「春秋僖二十三年『齊侯伐宋圍緡』，即謂此。音旻。」`方與，`晉灼曰：「音房豫。」`橐，`莽曰高平。臣瓚曰：「音拓。」`鉅壄，`大野澤在北，兖州藪。`單父，`都尉治。莽曰利父。師古曰：「音善甫。」`薄，`臣瓚曰：「湯所都。」`都關，城都，`侯國。莽曰城穀。`黃，`侯國。`爰戚，`侯國。莽曰戚亭。`郜成，`侯國。莽曰告成。`中鄉，`侯國。`平樂，`侯國。包水東北至泲入泗。`鄭，`侯國。`瑕丘，`應劭曰：「瑕丘在西南。」`甾鄉，`侯國。師古曰：「音側其反。」`栗鄉，`侯國。莽曰足亭。`曲鄉，`侯國。`西陽。`侯國。`

濟陰郡，`故梁。景帝中六年別為濟陰國。宣帝甘露二年更名定陶。禹貢荷澤在定陶東。屬兖州。師古曰：「荷音柯。」`戶二十九萬二十五，口百三十八萬六千二百七十八。縣九：定陶，`故曹國，周武王弟叔振鐸所封。禹貢陶丘在西南。陶丘亭。`冤句，`莽改定陶曰濟平，冤句縣曰濟平亭。師古曰：「句音劬。」`呂都，`莽曰祈都。`葭密，`師古曰：「葭音家。」`成陽，`有堯冢靈臺。禹貢雷澤在西北。`鄄城，`莽曰鄄良。師古曰：「鄄音工掾反。」`句陽，`應劭曰：「左氏傳『句瀆之丘』也。」師古曰：「音鉤。」`秺，`莽曰萬歲。孟康曰：「音妬。」`乘氏。`泗水東南至睢陵入淮，過郡六，行千一百一十里。應劭曰：「春秋『敗宋師于乘丘』是也。」師古曰：「睢音雖。」`

沛郡，`故秦泗水郡。高帝更名。莽曰吾符。屬豫州。`戶四十萬九千七十九，口二百三萬四百八十。縣三十七：相，`莽曰吾符亭。`龍亢，`晉灼曰：「亢音岡。」`竹，`莽曰篤亭。李竒曰：「今竹邑。」`穀陽，`應劭曰：「在穀水之陽。」`蕭，`故蕭叔國，宋別封附庸也。`向，`故國。春秋曰「莒人入向」。姜姓，炎帝後。師古曰：「音餉。」`銍，`師古曰：「銍音竹乙反。」`廣戚，`侯國。莽曰力聚。`下蔡，`故州來國，為楚所滅，後吳取之，至夫差遷昭侯於此。後四世侯齊竟為楚所滅。`豐，`莽曰吾豐。`鄲，`莽曰單城。孟康曰：「音多。」`譙，`莽曰延成亭。`蘄，`𦉈鄉。高祖破黥布。都尉治。莽曰蘄城。師古曰：「𦉈音直恚反。」𧈬莽曰貢。師古曰：𧈬亦音貢。」`輒與，`莽曰華樂`。山桑，公丘，`侯國。故滕國，周懿王子錯叔繡所封，三十一世為齊所滅。師古曰：「左氏傳云『郜、雍、曹、滕，文之昭也』，系本亦云『錯叔繡，文王子』，而此志云懿王子，未詳其義耳。」`符離，`莽曰符合。`敬丘，`侯國。``應劭曰：「春秋『遇於犬丘』，明帝更名大丘。」`夏丘，`莽曰歸思。`洨，`侯國。垓下，高祖破項羽。莽曰育成。應劭曰：「洨水所出，南入淮。」師古曰：「洨音肴。」`沛，`有鐵官。`芒，`莽曰博治。應劭曰：「世祖更名臨睢。睢水出焉。」師古曰：「芒音莫郎反。睢音雖。」`建成，`侯國。`城父，`夏肥水東南至下蔡入淮，過郡二，行六百二十里。莽曰思善。`建平，`侯國。莽曰田平。`酇，`莽曰贊治。應劭曰：「音嵯。」師古曰：「此縣本為䣜，應音是也。中古以來借酇字為之耳，讀皆為䣜，而莽呼為贊治，則此縣亦有贊音。」`栗，`侯國。莽曰成富。`扶陽，`侯國。莽曰合治。`高，`侯國。`高柴，`侯國。`漂陽，`如淳曰：「漂音票。」`平阿，`侯國。莽曰平寧。`東鄉，臨都，義成，祈鄉。`侯國。莽曰會穀。`

魏郡，`高帝置。莽曰魏城。屬兾州。`戶二十一萬二千八百四十九，口九十萬九千六百五十五。縣十八：鄴，`故大河在東北入海。`館陶，`河水別出為屯氏河，東北至章武入海，過郡四，行千五百里。`斥丘，`莽曰利丘。應劭曰：「斥丘在西南也。」師古曰：「闞駰云地多斥鹵，故曰斥丘。」`沙，內黃，`清河水出南。應劭曰：「春秋『吳子、晉侯會于黃池』。今黃澤在西。陳留有外黃，故加內云。」臣瓚曰：「國語曰『吳子會諸侯于黃池，掘溝於齊、魯之間』。今陳外黃有黃溝是也。史記曰『伐宋取黃池』。然則不得在魏郡明矣。」師古曰：「瓚說是也，應說失之。」`清淵，`應劭曰：「清河在西北。」`魏，`都尉治。莽曰魏城亭。應劭曰：「魏武侯別都。」`繁陽，`應劭曰：「在繁水之陽。」張晏曰：「其界為繁淵。」`元城，`應劭曰：「魏武侯公子元食邑於此，因而遂氏焉。」`梁期，黎陽，`莽曰黎蒸。晉灼曰：「黎山在其南，河水經其東。其山上碑云縣取山之名，取水之陽以為名。」`即裴，`侯國。莽曰即是。``應劭曰：「裴音非。」`武始，`漳水東至邯鄲入漳，又有拘澗水，東北至邯鄲入白渠。應劭曰：「拘音矩。」`邯會，`侯國。張晏曰：「漳水之別，自城西南與邯山之水會，今城旁猶有溝渠在也。」師古曰：「邯音下安反。」`陰安，平恩，`侯國。莽曰延平。`邯溝，`侯國。師古曰：「邯水之溝。」`武安。`欽口山，白渠水所出，東至列人入漳。又有浸水，東北至東昌入虖池河，過郡五，行六百一里。有鐵官。莽曰桓安。師古曰：「浸音子衽反。虖音呼。池音徙何反。其下並同。」`

鉅鹿郡，`秦置。屬兾州。`戶十五萬五千九百五十一，口八十二萬七千一百七十七。縣二十：鉅鹿，`禹貢大陸澤在北。紂所作沙丘臺在東北七十里。應劭曰：「鹿，林之大者也。」臣瓚曰：「山足曰鹿。」師古曰：「應說是。」`南䜌，`莽曰富平。孟康曰：「䜌音良全反。」`廣阿，象氏，`侯國。莽曰寧昌。`廮陶，`師古曰：「廮音一井反。」`宋子，`莽曰宜子。`楊氏，`莽曰功陸。`臨平，下曲陽，`都尉治。應劭曰：「晉荀吳滅鼓，今鼓聚昔陽亭是也。」師古曰：「常山有上曲陽，故此云下。」`貰，`師古曰：「音式制反。」`郻，`莽曰秦聚。師古曰：「音苦么反。」`新巿，`侯國。莽曰巿樂。`堂陽，`有鹽官。甞分為經縣。應劭曰：「在堂水之陽。」`安定，`侯國。`敬武，歷鄉，`侯國。莽曰歷聚。`樂信，`侯國。`武陶，`侯國。`柏鄉，`侯國。`安鄉。`侯國。`

常山郡，`高帝置。莽曰井關。屬兾州。張晏曰：「恒山在西，避文帝諱，故改曰常山。」`戶十四萬一千七百四十一，口六十七萬七千九百五十六。縣十八：元氏，`沮水首受中丘西山窮泉谷，東至堂陽入黃河。莽曰井關亭。``師古曰：「闞駰云趙公子元之封邑，故曰元氏。」`石邑，`井陘山在西，洨水所出，東南至廮陶入泜。師古曰：「洨音効，又音爻。泜音脂，又音丁計反。其後亦同。」`桑中，`侯國。`靈壽，`中山桓公居此。禹貢衞水出東北，東入虖池。`蒲吾，`有鐵山。大白渠水首受綿曼水，東南至下曲陽入斯洨。``應劭曰：「蒲水出中山蒲陰，東入河。」`上曲陽，`恒山北谷在西北。有祠。并州山。禹貢恒水所出，東入滱。莽曰常山亭。應劭曰：「滱音彄。」`九門，`莽曰乆門。`井陘，`應劭曰：「井陘山在南，音刑。」`房子，`贊皇山，濟水所出，東至廮陶入泜。莽曰多子。師古曰：「濟音子詣反。」`中丘，`逢山長谷，渚水所出，東至張邑入濁。莽曰直聚。`封斯，`侯國。`關，平棘，`應劭曰：「伐晉取棘蒲也。」師古曰：「功臣表棘蒲侯陳武，平棘侯林摯，是則平棘、棘蒲非一地也。應說失之。」`鄗，`世祖即位，更名高邑。莽日禾成亭。師古曰：「鄗音呼各反。」`樂陽，`侯國。莽曰暢苗。`平臺，`侯國。莽曰順臺。`都鄉，`侯國。有鐵官。莽曰分鄉。`南行唐。`牛飲山白陸谷，滋水所出，東至新市入虖池。都尉治。莽曰延億。`

清河郡，`高帝置。莽曰平河。屬兾州。`戶二十萬一千七百七十四，口八十七萬五千四百二十二。縣十四：清陽，`王都。`東武城，繹幕，`應劭曰：「繹音亦。」師古曰：「本音弋尺反。」`靈，`河水別出為鳴犢河，東北至蓨入屯氏河。莽曰播。師古曰：「蓨音條。其下亦同。」`厝，`莽曰厝治。應劭曰：「安帝以孝德皇后葬於厝，改曰甘陵也。」師古曰：「音趨亦反。」`鄃，`莽曰善陸。師古曰：「音輸。」`貝丘，`都尉治。應劭曰：「左氏傳『齊襄公田于貝丘』是。」`信成，`張甲河首受屯氏別河，東北至蓨入漳水。`𢘿題，`師古曰：「𢘿，古莎字。」`東陽，`侯國。莽曰胥陵。`信鄉，`侯國。孟康曰：「順帝更名安平。」`繚，`師古曰：「音良笑反。」`棗彊，復陽。`莽曰樂歲。應劭曰：「音腹。」`

涿郡，`高帝置。莽曰垣翰。屬幽州。`戶十九萬五千六百七，口七十八萬二千七百六十四。`有鐵官。`縣二十九：涿`，桃水首受淶水，分東至安次入河。``應劭曰：「涿水出上谷涿鹿縣。」師古曰：「淶音來。」`逎，`莽曰逎屏。師古曰：「逎古遒字，音字由反。」`穀丘，故安，`閻鄉，易水所出，東至范陽入濡也，并州浸。水亦至范陽入淶。師古曰：「言易水又至范陽入淶也。濡音乃官反。」`南深澤，范陽，`莽曰順陰。應劭曰：「在范水之陽。」`蠡吾，`師古曰：「蠡音禮。」`容城，`莽曰深澤。`易，廣望，`侯國。`鄚，`莽曰言符。應劭曰：「音莫。」`高陽，`莽曰高亭。應劭曰：「在高河之陽。」`州鄉，`侯國。`安平，`都尉治。莽曰廣望亭。`樊輿，`侯國。莽曰握符。`成，`侯國。莽曰宜家。`良鄉，`侯國。垣水南東至陽鄉入桃。莽曰廣陽。`利鄉，`侯國。莽曰章符。`臨鄉，`侯國。`益昌，`侯國。莽曰有袟。`陽鄉，`侯國。莽曰章武。`西鄉，`侯國。莽曰移風。`饒陽，`應劭曰：「在饒河之陽。」`中水，`應劭曰：「在易、滱二水之間，故曰中水。」`武垣，`莽曰垣翰亭。應劭曰：「垣水出良鄉，東入桃。」`阿陵，`莽曰阿陸。`阿武，`侯國。`高郭，`侯國。莽曰廣隄。`親昌。`侯國。`

勃海郡，`高帝置。莽曰迎河。屬幽州。師古曰：「在勃海之濵，因以為名。」`戶二十五萬六千三百七十七，口九十萬五千一百一十九。縣二十六：浮陽，`莽曰浮城。`陽信，東光，`有胡蘇亭。`阜城，`莽曰吾城。`千童，`應劭曰：「靈帝改曰饒安。」`重合，南皮，`莽曰迎河亭。師古曰：「闞駰云章武有北皮亭，故此云南。」`定，`侯國。`章武，`有鹽官。莽曰桓章。`中邑，`莽曰檢陰。`高成，`都尉治。`高樂，`莽曰為鄉。`參戶，`侯國。`成平，`虖池河，民曰徒駭河。莽曰澤亭。`柳，`侯國。`臨樂，`侯國。莽曰樂亭。`東平舒，`師古曰：「代郡有平舒，故此加東。」`重平，安次，脩市，`侯國。莽曰居寧。應劭曰：「音條。」`文安，景成，`侯國。`束州，建成，章鄉，`侯國。`蒲領。`侯國。`

平原郡，`高帝置。莽曰河平。屬青州。`戶十五萬四千三百八十七，口六十六萬四千五百四十三。縣十九：平原，`有篤馬河，東北入海，五百六十里。`鬲，`平當以為鬲津。莽曰河平亭。``師古曰：「讀與隔同。」`高唐，`桑欽言漯水所出。師古曰：「漯音它合反。」`重丘，平昌，`侯國。`羽，`侯國。莽曰羽貞。`般，`莽曰分明。如淳曰：「般音如面般之般。」韋昭曰：「音逋垣反。」師古曰：「爾雅說九河云『鉤般』，郭璞以為水曲如鉤，流般桓也。然今其土俗用如、韋之音。」`樂陵，`都尉治。莽曰美陽。師古曰：「樂音來各反。」`祝阿，`莽曰安成。`瑗，`莽曰東順亭。`阿陽，漯陰，`莽曰翼成。應劭曰：「漯水出東武陽，東北入海。」師古曰：「漯音它合反。」`朸，`莽曰張鄉。應劭曰：「音力。」`富平，`侯國。莽曰樂安亭。應劭曰：「明帝更名厭次。」`安惪，`師古曰：「惪，古德字。」`合陽，`侯國。莽曰宜鄉。`樓虛，`侯國。`龍頟，`侯國。莽曰清鄉。師古曰：「今書本頟字或作額，而崔浩云有龍頟村，作額者非。」`安。`侯國。`

千乘郡，`高帝置。莽曰建信。屬青州。應劭曰：「和帝更名樂安。」`戶十一萬六千七百二十七，口四十九萬七百二十。`有鐵官、鹽官、均輸官。`縣十五：千乘，`有鐵官。`東鄒，溼沃，`莽曰延亭。`平安，`侯國。莽曰鴻睦。`博昌，`時水東北至鉅定入馬車瀆，幽州浸。``應劭曰：「昌水出東萊昌陽。」臣瓚曰：「從東萊至博昌，經歷宿水，不得至也。取其嘉名耳。」師古曰：「瓚說是。」`蓼城，`都尉治。莽曰施武。`建信，狄，`莽曰利居。應劭曰：「安帝更名曰臨濟。」`琅槐，`師古曰：「槐音回。」`樂安，被陽，`侯國。如淳曰：「一作疲，音罷軍之罷。」師古曰：「音皮彼反。」`高昌，繁安，`侯國。莽曰瓦亭。`高宛，`莽曰常鄉。`延鄉。

濟南郡，`故齊。文帝十六年別為濟南國。景帝二年為郡。莽曰樂安。屬青州。`戶十四萬七百六十一，口六十四萬二千八百八十四。縣十四：東平陵，`有工官、鐵官。`鄒，平臺，`莽曰臺治。`梁鄒，土鼓，於陵，`都尉治。莽曰於陸。`陽丘，般陽，`莽曰濟南亭。應劭曰：「在般水之陽。」師古曰：「般音盤。」`菅，`應劭曰：「音姦。」`朝陽，`侯國。莽曰脩治。應劭曰：「在朝水之陽。」`歷城，`有鐵官。`猇，`侯國。莽曰利成。應劭曰：「音箎。」蘇林曰：「音爻。今東朝陽有猇亭。蔡謩音由，音鴞。」師古曰：「蔡音是，音于虯反。」`著，`師古曰：「音竹庶反，又音直庶反。而韋昭誤以為蓍龜之蓍字，乃音紀咨反，失之遠矣。」`宜成。`侯國。`

泰山郡，`高帝置。屬兖州。`戶十七萬二千八十六，口七十二萬六千六百四。`有工官。汶水出萊毋，西入濟。師古曰：「汶音問。毋與無同。」`縣二十四：奉高，`有明堂，在西南四里，武帝元封二年造。有工官。`博，`有泰山廟。岱山在西北，求山上。`茬，`應劭曰：「茬山在東北。音淄。」師古曰：「又音仕疑反。」`盧，`都尉治。濟北王都也。`肥成，`應劭曰：「肥子國。」`蛇丘，`隧鄉，故隧國。春秋曰「齊人殲于隧」也。師古曰：「蛇音移。隧音遂。」`剛，`故闡。莽曰柔。應劭曰：「春秋『秋取酄及闡』，今闡亭是也。」師古曰：「酄音驩。」`柴，蓋，`臨樂子山，洙水所出，西北至蓋入池水。又沂水南至下邳入泗，過郡五，行六百里，青州浸。師古曰：「蓋讀如本字，又音古盍反。洙音殊。」`梁父，`師古曰：「以山名縣也。父音甫。」`東平陽，南武陽，`冠石山，治水所出，南至下邳入泗，過郡二，行九百四十里。莽曰桓宣。應劭曰：「武水所出，南入泗。」`萊蕪，`原山，甾水所出，東至博昌入泲，幽州寖。又禹貢汶水出西南入泲。汶水，桑欽所言。師古曰：「泲音子禮反。」`鉅平，`有亭亭山祠。應劭曰：「左氏傳『陽虎入于酄陽關以叛』。今陽關亭是也。」`嬴，`有鐵官。師古曰：「音盈。」`牟，`故國。應劭曰：「附庸也。」師古曰：「春秋桓十五年『牟人來朝』，即此也。」`蒙陰，`禹貢蒙山在西南，有祠。顓臾國在蒙山下。莽曰蒙恩。`華，`莽曰翼陰。`寧陽，`侯國。莽曰寧順。`椉丘，`師古曰：「春秋莊公十五年『公敗宋師于乘丘』，即此是也。」`富陽，桃山，`侯國。莽曰裒魯。`桃鄉，`侯國。莽曰鄣亭。`式。

齊郡，`秦置。莽曰濟南。屬青州。`戶十五萬四千八百二十六，口五十五萬四千四百四十四。縣十二：臨淄，`師尚父所封。如水西北至梁鄒入泲。有服官、鐵官。莽曰齊陵。應劭曰：「齊獻公自營丘徙此。」臣瓚曰：「臨淄即營丘也。故晏子曰：『始爽鳩氏居之，逢伯陵居之，太公居之。』又曰：『先君太公築營之丘。』今齊之城中有丘，即營丘也。」師古曰：「瓚說是也。築營之丘，言於營丘地築城邑。」`昌國，`德會水西北至西安入如。`利，`莽曰利治。`西安，`莽曰東寧。`鉅定，`馬車瀆水首受鉅定，東北至琅槐入海。`廣，`為山，濁水所出，東北至廣饒入鉅定。`廣饒，昭南，臨朐，`有逢山祠。石膏山，洋水所出，東北至廣饒入鉅定。莽曰監朐。應劭曰：「臨朐山有伯氏駢邑。」師古曰：「朐音劬。洋音祥。」`北鄉，`侯國。莽曰禺聚。`平廣，`侯國。`臺鄉。

北海郡，`景帝中二年置。屬青州。`戶十二萬七千，口五十九萬三千一百五十九。縣二十六：營陵，`或曰營丘。莽曰北海亭。應劭曰：「師尚父封於營丘，陵亦丘也。」臣瓚曰：「營丘即臨淄也。營陵，春秋謂之緣陵。」師古曰：「臨淄、營陵，皆舊營丘地。」`劇魁，`侯國。莽曰上符。`安丘，`莽曰誅郅。孟康曰：「今渠丘是。」`瓡，`侯國。莽曰道德。師古曰：「瓡即執字。」`淳于，`應劭曰：「春秋『州公如曹』，左氏傳曰『淳于公如曹』。」臣瓚曰：「州，國名也，淳于公國之所都。」`益，`莽曰探陽。`平壽，`應劭曰：「古㘰尋，禹後，今㘰城是也。」臣瓚曰：「㘰尋在河南，不在此也。汲郡古文云『大康居㘰尋，羿亦居之，桀亦居之』。尚書序云『大康失邦，昆弟五人，須于洛汭』，此即大康所居為近洛也。又吳起對魏武侯曰『昔夏桀之居，左河濟，右太華，伊闕在其南，羊腸在其北』，河南城為值之。又周書度邑篇曰武王問太公曰：『吾將因有夏之居，南望過于三塗，北瞻望于有河。』有夏之居，即河南是也。」師古曰：「應說止云㘰尋本是禹後耳，何豫夏國之都乎？瓚說非也。㘰音斟。」`劇，`侯國。`都昌，`有鹽官。`平望，`侯國。莽曰所聚。`平的，`侯國。師古曰：「的音丁歷反，其字從白。」`柳泉，`侯國。莽曰弘睦。`壽光，`有鹽官。莽曰翼平亭。應劭曰：「古㘰灌，禹後，今灌亭是。」`樂望，`侯國。`饒，`侯國。`斟，`故國，禹後。`桑犢，`覆甑山，溉水所出，東北至都昌入海。師古曰：「溉音功代反。」`平城，`侯國。`密鄉，`侯國。`羊石，`侯國。`樂都，`侯國。莽曰拔壟，一作杕，一作枝也。`石鄉，`侯國。一作正鄉。`上鄉，`侯國。`新成，`侯國。`成鄉，`侯國。莽曰石樂。`膠陽。`侯國。`

東萊郡，`高帝置。屬青州。師古曰：「故萊子國也。」`戶十萬三千二百九十二，口五十萬二千六百九十三。縣十七：掖，`莽曰掖通。`腄，`有之罘山祠。居上山，聲洋丹水所出，丹東北入海。師古曰：「腄音直瑞反。洋音祥。」`平度，`莽曰利盧。`黃，`有萊山松林萊君祠。莽曰意母。`臨朐，`有海水祠。莽曰監朐。師古曰：「齊郡已有臨朐，而東萊又有此縣，蓋各以所近為名也。斯類非一。」`曲成，`有參山萬里沙祠。陽丘山，治水所出，南至沂入海。有鹽官。`牟平，`莽曰望利。`東牟，`有鐵官、鹽官。莽曰弘德。㡉，有百支萊王祠。有鹽官。師古曰：「㡉音堅。」`育犁，昌陽，`有鹽官。莽曰夙敬亭。`不夜，`有成山日祠。莽曰夙夜。師古曰：「齊地記云古有日夜出，見於東萊，故萊子立此城，以不夜為名。」`當利，`有鹽官。莽曰東萊亭。`盧鄉，陽樂，`侯國。莽曰延樂。`陽石，`莽曰識命。`徐鄉。

琅邪郡，`秦置。莽曰填夷。屬徐州。師古曰：「填音竹人反。」`戶二十二萬八千九百六十，口一百七萬九千一百。`有鐵官。`縣五十一：東武，`莽曰祥善。`不其，`有太一、僊人祠九所，及明堂，武帝所起。如淳曰：「其音基。」`海曲，`有鹽官。`贛榆，`師古曰：「贛音紺。榆音踰。」`朱虛，`凡山，丹水所出，東北至壽光入海。東泰山，汶水所出，東至安丘入維。有三山、五帝祠。師古曰：「前言汶水出萊蕪入濟，今此又言出朱虛入維，將桑欽所說有異，或者有二汶水乎？五帝祠在汶水之上。」`諸，`莽曰諸并。師古曰：「春秋『城諸及鄆』者。」`梧成，靈門，`有高䂞山。壺山，浯水所出，東北入淮。師古曰：「䂞即柘字也。浯音吾。」`姑幕，`都尉治。或曰薄姑。莽曰季睦。應劭曰：「左氏傳曰『薄姑氏因之，而後太公因之』。」`虗水，`侯國。如淳曰：「虗音墟。」`臨原，`侯國。莽曰填夷亭。`琅邪，`越王句踐甞治此，起館臺。有四時祠。師古曰：「山海經云琅邪臺在琅邪之東。」`祓，`侯國。師古曰：「音廢。」`柜，`根艾水東入海。莽曰祓同。如淳曰：「音巨。」`缾，`侯國。``如淳曰：「音瓶。」`邞，`膠水東至平度入海。莽曰純德。師古曰：「音夫，又音扶。」`雩叚，`侯國。師古曰：「雩音許于反。叚音工下反。」`黔陬，`故介國也。師古曰：「陬音子侯反。」`雲，`侯國。`計斤，`莒子始起此，後徙莒。有鹽官。師古曰：「即春秋左氏傳所謂介根也，語音有輕重。」`稻，`侯國。`皐虞，`侯國。莽曰盈廬。`平昌，長廣，`有萊山萊王祠。奚養澤在西，秦地圖曰劇清地，幽州藪。有鹽官。`橫，`故山，乆台水所出，東南至東武入淮。莽曰令丘。師古曰：「台音怡。」`東莞，`術水南至下邳入泗，過郡三，行七百一十里，青州浸。孟康曰：「故鄆邑，今鄆亭是也。」師古曰：「莞音官。術水即沭水也，音同。」`魏其`，侯國。莽曰青泉。`昌，`有環山祠。`茲鄉，`侯國。`箕，`侯國。禹貢濰水北至昌都入海，過郡三，行五百二十里，兖州浸也。`椑，`夜頭水南至海。莽曰識命。``應劭曰：「音裨。」`高廣，`侯國。`高鄉，`侯國。`柔，`侯國。`即來，`侯國。莽曰盛睦。`麗，`侯國。`武鄉，`侯國。莽曰順理。`伊鄉，`侯國。`新山，`侯國。`高陽，`侯國。`昆山，`侯國。`參封，`侯國。`折泉，`侯國。折泉水北至莫入淮。`博石，`侯國。`房山，`侯國。`慎鄉，`侯國。`駟望，`侯國。莽曰泠鄉。師古曰：「泠音零。」`安丘，`侯國。莽曰寧鄉。`高陵，`侯國。莽曰蒲陸。`臨安，`侯國。莽曰誠信。`石山。`侯國。`

東海郡，`高帝置。莽曰沂平。屬徐州。應劭曰：「秦郯郡。」`戶三十五萬八千四百一十四，口百五十五萬九千三百五十七。縣三十八：郯，`故國，少昊後，盈姓。應劭曰：「音談。」`蘭陵，`莽曰蘭東。孟康曰：「次室亭魯伯是。」`襄賁，`莽曰章信。應劭曰：「賁音肥。」`下邳，`葛嶧山在西，古文以為嶧陽。有鐵官。莽曰閏儉。應劭曰：「邳在薛，其後徙此，故曰下。」臣瓚曰：「有上邳，故曰下邳也。」師古曰：「瓚說是。」`良成，`侯國。莽曰承翰。師古曰：「左氏傳所謂『晉侯會吳子於良』，即此是。」`平曲，`莽曰平端。`戚，`鄭氏曰：「音憂戚。」`朐，`秦始皇立石海上以為東門闕。有鐵官。`開陽，`故鄅國。莽曰厭虜。師古曰：「鄅音禹。厭音一涉反。」`費，`故魯季氏邑。都尉治。莽曰順從。師古曰：「音祕。」`利成，`莽曰流泉。`海曲，`莽曰東海亭。`蘭祺，`侯國。莽曰溥睦。`繒，`故國，禹後。莽曰繒治。`南成，`侯國。`山鄉，`侯國。`建鄉，`侯國。`即丘，`莽曰就信。孟康曰：「古祝丘。」`祝其，`禹貢羽山在南，鯀所殛。莽曰猶亭。`臨沂，厚丘，`莽曰祝其亭。`容丘，`侯國。祠水東南至下邳入泗。`東安，`侯國。莽曰業亭。`合鄉，`莽曰合聚。`承，`莽曰承治。應劭曰：「音證。」`建陽，`侯國。莽曰建力。`曲陽，`莽曰從羊。應劭曰：「在淮曲之陽。」`司吾，`莽曰息吾。應劭曰：「左傳吳執鍾吾子。」`于鄉，`侯國。`平曲，`侯國。莽曰端平。`都陽，`侯國。應劭曰：「春秋『齊人遷陽』是。」`陰平，`侯國。`郚鄉，`侯國。莽曰徐亭。師古曰：「郚音吾，又音魚。」`武陽，`侯國。莽曰弘亭。`新陽，`侯國。莽曰博聚。`建陵，`侯國。莽曰付亭。`昌慮，`侯國。莽曰慮聚。師古曰：「慮音廬。」`都平。`侯國。`

臨淮郡，`武帝元狩六年置。莽曰淮平。`戶二十六萬八千二百八十三，口百二十三萬七千七百六十四。縣二十九：徐，`故國，盈姓。至春秋時徐子章禹為楚所滅。莽曰徐調。`取慮，`師古曰：「取音趨，又音秋。慮音廬。」`淮浦，`游水北入海。莽曰淮敬。應劭曰：「淮涯也。」`盱眙，`都尉治。莽曰武匡。``應劭曰：「音吁怡。」`厹猶，`莽曰秉義。師古曰：「厹音仇。」`僮，`莽曰成信。`射陽，`莽曰監淮亭。應劭曰：「在射水之陽。」`開陽，贅其，`師古曰：「贅音之銳反。」`高山，`應劭曰：「高山在東南。」`睢陵，`莽曰睢陸。師古曰：「睢音雖。」`鹽瀆，`有鐵官。`淮陰，`莽曰嘉信。`淮陵，`莽曰淮陸。`下相，`莽曰從德。應劭曰：「相水出沛國，故加下。」`富陵，`莽曰![1095](../../imgs/1095.gif)虜。師古曰：「![1095](../../imgs/1095.gif)音朔。」`東陽，播旌，`莽曰著信。`西平，`莽曰永聚。`高平，`侯國。莽曰成丘。`開陵，`侯國。莽曰成鄉。`昌陽，`侯國。`廣平，`侯國。莽曰平寧。`蘭陽，`侯國。莽曰建節。`襄平，`侯國。莽曰相平。`海陵，`有江海會祠。莽曰亭間。`輿，`莽曰美德。`堂邑，`有鐵官。`樂陵。`侯國。`

會稽郡，`秦置。高帝六年為荊國，十二年更名吳。景帝四年屬江都。屬揚州。`戶二十二萬三千三十八，口百三萬二千六百四。縣二十六：吳，`故國，周太伯所邑。具區澤在西，揚州藪，古文以為震澤。南江在南，東入海，揚州川。莽曰泰德。`曲阿，`故雲陽。莽曰風美。`烏傷，`莽曰烏孝。`毗陵，`季札所居。江在北，東入海，揚州川。莽曰毗壇。師古曰：「舊延陵，漢改之。」`餘暨，`蕭山，潘水所出，東入海。莽曰餘衍。應劭曰：「吳王闔閭弟夫概之所邑。」師古曰：「應說非也。暨音旣。下諸暨亦同。潘音甫元反。」`陽羨，諸暨，`莽曰疏虜。`無錫，`有歷山，春申君歲祠以牛。莽曰有錫。`山陰，`會稽山在南，上有禹冢、禹井，揚州山。越王句踐本國。有靈文園。師古曰：「靈文侯，薄太后父。」`丹徒，`師古曰：「即春秋云朱方也。」`餘姚，婁，`有南武城，闔閭所起以候越。莽曰婁治。`上虞，`有仇亭。柯水東入海。莽曰會稽。`海鹽，`故武原鄉。有鹽官。莽曰展武。`剡，`莽曰盡忠。師古曰：「音上冉反。」`由拳，`柴辟，故就李鄉，吳、越戰地。應劭曰：「古之檇李也。」師古曰：「拳音權。辟讀曰壁。檇音子遂反。」`大末，`穀水東北至錢唐入江。莽曰末治。孟康曰：「大音如闥。」`烏程，`有歐陽亭。``師古曰：「歐音烏侯反。」`句章，`渠水東入海。`餘杭，`莽曰進睦。``孟康曰：「杭音行伍之行。」`鄞，`有鎮亭，有鮚埼亭。東南有天門水入海。有越天門山。莽曰謹。師古曰：「鄞音牛斤反。鮚音結，蚌也，長一寸，廣二分，有一小蟹在其腹中。埼，曲岸也，其中多鮚，故以名亭。埼音鉅依反。」`錢唐，`西部都尉治。武林山，武林水所出，東入海，行八百三十里。莽曰泉亭。`鄮，`莽曰海治。孟康曰：「音貿。」`富春，`莽曰誅歲。`治，`師古曰：「本閩越地。」`回浦。`南部都尉治。`

丹揚郡，`故鄣郡。屬江都。武帝元封二年更名丹揚。屬揚州。`戶十萬七千五百四十一，口四十萬五千一百七十一。`有銅官。`縣十七：宛陵，`彭澤聚在西南。清水西北至蕪湖入江。莽曰無宛。`於朁，`師古曰：「朁音潛。」`江乘，`莽曰相武。`春穀，秣陵，`莽曰宣亭。`故鄣，`莽曰候望。``師古曰：「鄣音章。」`句容，涇，`韋昭曰：「涇水出蕪湖。」`丹陽，`楚之先熊繹所封，十八世，文王徙郢。`石城，`分江水首受江，東至餘姚入海，過郡二，行千二百里。`胡孰，陵陽，`桑欽言淮水出東南，北入大江。`蕪湖，`中江出西南，東至陽羨入海，揚州川。`黝，`漸江水出南蠻夷中，東入海。成帝鴻嘉二年為廣德王國。莽曰愬虜。師古曰：「黝音伊，字本作黟。其音同。」`溧陽，`應劭曰：「溧水所出南湖也。」師古曰：「音栗。」`歙，`都尉治。師古曰：「音攝。」`宣城。

豫章郡，`高帝置。莽曰九江。屬揚州。`戶六萬七千四百六十二，口三十五萬一千九百六十五。縣十八：南昌，`莽曰宜善。`廬陵，`莽曰桓亭。`彭澤，`禹貢彭蠡澤在西。`鄱陽，`武陽鄉右十餘里有黃金采。鄱水西入湖漢。莽曰鄉亭。孟康曰：「鄱音婆。」師古曰：「采者，謂采取金之處。」`歷陵，`傅昜山、傅昜川在南，古文以為傅淺原。莽曰蒲亭。師古曰：「傅讀曰敷。昜，古陽字。」`餘汗，`餘水在北，至鄡陽入湖漢。莽曰治干。應劭曰：「汗音干。」師古曰：「鄡音口堯反。」`柴桑，`莽曰九江亭。`艾，`脩水東北至彭澤入湖漢，行六百六十里。莽曰治翰。`贛，`豫章水出西南，北入大江。如淳曰：「音感。」`新淦，`都尉治。莽曰偶亭。應劭曰：「淦水所出，西入湖漢也。」師古曰：「淦音紺，又音古含反。」`南城，`盱水西北至南昌入湖漢。師古曰：「盱音香于反。」`建成，`蜀水東至南昌入湖漢。莽曰多聚。`宜春，`南水東至新淦入湖漢。莽曰脩曉。`海昏，`莽曰宜生。師古曰：「即昌邑王賀所封。」`雩都，`湖漢水東至彭澤入江，行千九百八十里。師古曰：「音于。」`鄡陽，`莽曰豫章。`南壄，`彭水東入湖漢。`安平，`侯國。莽曰安寧。`

桂陽郡，`高帝置。莽曰南平。屬荊州。`戶二萬八千一百一十九，口十五萬六千四百八十八。`有金官。`縣十一：郴，`耒山，耒山所出，西南至湘南入湖。項羽所立義帝都此。莽曰宣風。師古曰：「郴音丑林反。耒音郎內反。」`臨武，`秦水東南至湞陽入匯，行七百里。莽曰大武。師古曰：「湞音丈庚反，又音貞。匯音胡賄反。」`便，`莽曰便屏。`南平，耒陽，`舂山，舂水所出，北至酃入湖，過郡二，行七百八十里。莽曰南平亭。師古曰：「在耒水之陽也。酃音靈。」`桂陽，`匯水南至四會入鬱，過郡二，行九百里。應劭曰：「桂水所出，東北入湘。」`陽山，`侯國。應劭曰：「今陰山也。」師古曰：「下自有陰山。應說非也。」`曲江，`莽曰除虜。`含洭，`應劭曰：「洭水所出，東北入沅。」師古曰：「洭音匡。沅音元。」`湞陽，`莽曰基武。應劭曰：「湞水出南海龍川，西入秦。」`陰山。`侯國。`

武陵郡，`高帝置。莽曰建平。屬荊州。`戶三萬四千一百七十七，口十八萬五千七百五十八。縣十三：索，`漸水東入沅。``應劭曰：「順帝更名漢壽。」如淳曰：「音繩索之索。」師古曰：「沅音元。」`孱陵，`莽曰孱陸。應劭曰：「孱音踐。」師古曰：「音仕連反。」`臨沅，`莽曰監元。應劭曰：「沅水出牂柯，入于江。」`沅陵，`莽曰沅陸。`鐔成，`康谷水南入海。玉山，潭水所出，東至阿林入鬱，過郡二，行七百二十里。應劭曰：「潭水所出，東入鬱。音淫。」孟康曰：「鐔音潭。」師古曰：「孟音是。」`無陽，`無水首受故且蘭，南入沅，八百九十里。師古曰：「且音子余反。」`遷陵，`莽曰遷陸。`辰陽，`三山谷，辰水所出，南入沅，七百五十里。莽曰會亭。應劭曰：「辰水所出，東入沅。」`酉陽，`應劭曰：「酉水所出，東入湘。」`義陵，`鄜梁山，序水所出，西入沅。莽曰建平。``師古曰：「鄜音敷。」`佷山，`孟康曰：「音恒。出藥草恒山。」`零陽，`應劭曰：「零水所出，東南入湘。」`充。`酉原山，酉水所出，南至沅陸入沅，行千二百里。歷山，澧水所出，東至下雋入沅，過郡二，行一千二百里。師古曰：「澧音禮。雋音辭兖反。」`

零陵郡，`武帝元鼎六年置。莽曰九疑。屬荊州。`戶二萬一千九十二，口十三萬九千三百七十八。縣十：零陵，`陽海山，湘水所出，北至酃入江，過郡二，行二千五百三十里。又有離水，東南至廣信入鬱林，行九百八十里。`營道，`九疑山在南。莽曰九疑亭。`始安，夫夷，營浦，都梁，`侯國。路山，資水所出，東北至益陽入沅，過郡二，行千八百里。`泠道，`莽曰泠陵。``應劭曰：「泠水出丹陽宛陵，西北入江。」臣瓚曰：「宛陵在豫章北界，相去三千里，又隔諸水，不得從下逆至泠道而復入江也。」師古曰：「瓚說是。泠音零。」`泉陵，`侯國。莽曰溥閏。`洮陽，`莽曰洮治。如淳曰：「洮音韜。」`鍾武。`莽曰鍾桓。應劭曰：「今重安。」`

漢中郡，`秦置。莽曰新成。屬益州。`戶十萬一千五百七十，口三十萬六百一十四。縣十二：西城，`應劭曰：「世本媯虛在西北，舜之居。」`旬陽，`北山，旬水所出，南入沔。`南鄭，`旱山，池水所出，東北入漢。`襃中，`都尉治。漢陽鄉。`房陵，`淮山，淮水所出，東至中廬入沔。又有筑水，東至筑陽亦入沔。東山，沮水所出，東至郢入江，行七百里。``師古曰：「筑音逐。」`安陽，`鬵谷水出西南，北入漢。在谷水出北，南入漢。師古曰：「鬵音潛，其字亦或從水。」`成固，沔陽，`有鐵官。應劭曰：「沔水出武都，東南入江。」如淳曰：「此方人謂漢水為沔水。」師古曰：「漢上曰沔。音莫踐反。」`鍚，`莽曰鍚治。應劭曰：「音陽。」師古曰：「即春秋所謂鍚穴。」`武陵，上庸，長利。`有鄖關。師古曰：「音云。」`

廣漢郡，`高帝置。莽曰就都。屬益州。`戶十六萬七千四百九十九，口六十六萬二千二百四十九。`有工官。`縣十三：梓潼，`五婦山，馳水所出，南入涪，行五百五十里。莽曰子同。應劭曰：「潼水所出，南入墊江。墊音徒浹反。」師古曰：「潼音童。涪音浮。」`汁方，`莽曰美信。應劭曰：「汁音十。」`涪，`有孱亭。莽曰統睦。應劭曰：「涪水出廣漢，南入漢。」雒，章山，雒水所出，南至新都谷入湔。有工官。莽曰吾雒。師古曰：「湔音子先反。」`緜竹，`紫巖山，緜水所出，東至新都北入雒。都尉治。`廣漢，`莽曰廣信。`葭明，`應劭曰：「音家盲。」師古曰：「明音萌。」`郪，`師古曰：「音妻，又音千私反。」`新都，甸氐道，`白水出徼外，東至葭明入漢，過郡一，行九百五十里。莽曰致治。李竒曰：「甸音媵。」師古曰：「音食證反。」`白水，`應劭曰：「出徼外，北入漢。」`剛氐道，`涪水出徼外，南至墊江入漢，過郡二，行千六十九里。`陰平道。`北部都尉治。莽曰摧虜。`

蜀郡，`秦置。有小江入，并行千九百八十里。禹貢桓水出蜀山西南，行羌中，入南海。莽曰導江。屬益州。`戶二十六萬八千二百七十九，口百二十四萬五千九百二十九。縣十五：成都，`戶七萬六千二百五十六。有工官。`郫`，禹貢江沱在西，東入大江。師古曰：「郫音疲。沱音徒何反。」`繁，廣都，`莽曰就都亭。`臨卭，`僕千水東至武陽入江，過郡二，行五百一十里。有鐵官、鹽官。莽曰監卭。應劭曰：「卭水出嚴道卭來山，東入青衣。」`青衣，`禹貢蒙山谿大渡水東南至南安入渽。應劭曰：「順帝更名漢嘉也。」師古曰：「渽音哉。」`江原，`𨞪水首受江，南至武陽入江。莽曰卭原。應劭曰：「𨞪音壽。」`嚴道，`卭來山，卭水所出，東入青衣。有木官。莽曰嚴治。`緜虒，`玉壘山，湔水所出，東南至江陽入江，過郡三，行千八百九十里。應劭曰：「虒音斯。」師古曰：「湔音子千反。」`旄牛，`鮮水出徼外，南入若水。若水亦出徼外，南至大莋入繩，過郡二，行千六百里。師古曰：「莋音才各反。」`徙，`師古曰：「音斯。」`湔氐道，`禹貢崏山在西徼外，江水所出，東南至江都入海，過郡七，行二千六百六十里。師古曰：「音丁奚反。」`汶江，`渽水出徼外，南至南安，東入江，過郡三，行三千四十里。江沱在西南，東入江。師古曰：「沱音徒何反。」`廣柔，蠶陵。`莽曰步昌。`

犍為郡，`武帝建元六年開。莽曰西順。屬益州。``應劭曰：「故夜郎國。」`戶十萬九千四百一十九，口四十八萬九千四百八十六。縣十二：僰道，`莽曰僰治。應劭曰：「故僰侯國也。音蒲北反。」`江陽，武陽，`有鐵官。莽曰戢成。`南安，`有鹽官、鐵官。`資中，符，`溫水南至鄨入黚水，黚水亦南至鄨入江。莽曰符信。``師古曰：「鄨音蔽，又音鼈。黚音紀炎反。」`牛鞞，`孟康曰：「音髀。」師古曰：「音必爾反。」`南廣，`汾關山，符黑水所出，北至僰道入江。又有大涉水，北至符入江，過郡三，行八百四十里。`漢陽，`都尉治。山闟谷，漢水所出，東至鄨入延。莽曰新通。師古曰：「闟音它盍反。」𨚲䣕，莽曰孱䣕。師古曰：「䣕音莫亞反。孱音仕連反。」`朱提，`山出銀。應劭曰：「朱提山在西南。」蘇林曰：「朱音銖。提音時。北方人名匕曰匙。」`堂琅。

越嶲郡，`武帝元鼎六年開。莽曰集嶲。屬益州。應劭曰：「故卭都國也。有嶲水。言越此水以章休盛也。」師古曰：「嶲音先蕊反。」`戶六萬一千二百八，口四十萬八千四百五。縣十五：邛都，`南山出銅。有卭池澤。`遂乆，`繩水出徼外，東至僰道入江，過郡二，行千四百里。`靈關道，臺登，`孫水南至會無入若，行七百五十里。應劭曰：「今曰臺高。」`定莋，`出鹽。步北澤在南。都尉治。師古曰：「莋音才各反。其下並同。本筰都也。」`會無，`東山出碧。`莋秦，大莋，姑復，`臨池澤在南。師古曰：「復音扶目反。」`三絳，蘇示，`尼江在西北。師古曰：「示讀曰祗。尼，古夷字。」`闌，`師古曰：「音蘭。」`卑水，`孟康曰：「音班。」`灊街，`師古曰：「灊音潛，又音才心反。其下亦同。」`青蛉。`臨池灊在北。僕水出徼外，東南至來惟入勞，過郡二，行千八百八十里，則禺同山。有金馬、碧雞。應劭曰：「青蛉水出西，東入江也。」師古曰：「蛉音零，禺音愚。」`

益州郡，`武帝元封二年開。莽曰就新。屬益州。應劭曰：「故滇王國也。」師古曰：「滇音顛。其下並同。」`戶八萬一千九百四十六，口五十八萬四百六十三。縣二十四：滇池，`大澤在西，滇池澤在西北。有黑水祠。`雙柏，同勞，銅瀨，`談虜山，迷水所出，東至談稾入溫。`連然，`有鹽官。`俞元，`池在南，橋水所出，東至毋單入溫，行千九百里。懷山出銅。`收靡，`南山臘谷，涂水所出，西北至越嶲入繩，過郡二，行千二十里。李竒曰：「靡音麻，即升麻，殺毒藥所出也。」師古曰：「涂音途。」`穀昌，秦臧，`牛蘭山，即水所出，南至雙柏入僕，行八百二十里。`邪龍，味，`孟康曰：「音昧。」`昆澤，葉榆，`葉榆澤在東。貪水首受青蛉，南至邪龍入僕，行五百里。師古曰：「葉音弋涉反。」`律高，`西石空山出錫，東南盢町山出銀、鉛。師古曰：「盢音呼鶰反。町音挺。」`不韋，雲南，嶲唐，`周水首受徼外。又有類水，西南至不韋，行六百五十里。`弄棟，`東農山，毋血水出，北至三絳南入繩，行五百一十里。`比蘇，`師古曰：「比音頻二反。」`賁古，`北采山出錫，西羊山出銀、鉛，南烏山出錫。師古曰：「賁音奔。」`毋棳，`橋水首受橋山，東至中留入潭，過郡四，行三千一百二十里。莽曰有棳。師古曰：「毋讀與無同。棳音之悅反，其字從木。」`勝休`，河水東至毋棳入橋。莽曰勝僰。`健伶，`應劭曰：「音鈴。」`來唯。`從𨹁山出銅。勞水出徼外，東至麋泠入南海，過郡三，行三千五百六十里。師古曰：「𨹁音胡工反。泠音零。」`

䍧柯郡，`武帝元鼎六年開。莽曰同亭。有柱蒲關。屬益州。``應劭曰：「臨牂柯江也。」師古曰：「牂柯，係船杙也。華陽國志云，楚頃襄王時，遣莊蹻伐夜郎，軍至且蘭，椓船於岸而步戰。旣滅夜郎，以且蘭有椓船牂柯處，乃改其名為牂柯。杙音弋。」`戶二萬四千二百一十九，口十五萬三千三百六十。縣十七：故且蘭，`沅水東南至益陽入江，過郡二，行二千五百三十里。應劭曰：「故且蘭侯邑也。且音苴。」師古曰：「音子閭反。」`鐔封，`溫水東至廣鬱入鬱，過郡二，行五百六十里。師古曰：「鐔音尋，又音淫。」`鄨，`不狼山，鄨水所出，東入沅，過郡二，行七百三十里。孟康曰：「鄨音鷩。」師古曰：「音不列反。」`漏卧，`應劭曰：「故漏卧侯國。」`平夷，同竝，`應劭曰：「故同竝侯邑。竝音伴。」`談指，宛溫，`師古曰：「宛音於元反。」`毋斂，`剛水東至潭中入潭。莽曰有斂。師古曰：「潭音大含反。」`夜郎，`豚水東至廣鬱。都尉治。莽曰同亭。應劭曰：「故夜郎侯邑。」`毋單，`師古曰：「毋讀與無同。單音丹。」`漏江，西隨，`麋水西受徼外，東至麋泠入尚龍谿，過郡二，行千一百六里。`都夢，`壺水東南至麋泠入尚龍谿，過郡二，行千一百六十里。`談稾，`師古曰：「稾音工老反。」`進桑，`南部都尉治。有關。`句町。`文象水東至增食入鬱。又有盧唯水、來細水、伐水。莽曰從化。應劭曰：「故句町國。」師古曰：「音劬挺。」`

巴郡，`秦置。屬益州。應劭曰：「左氏巴子使韓服告楚。」`戶十五萬八千六百四十三，口七十萬八千一百四十八。縣十一：江州，臨江，`莽曰監江。`枳，`如淳曰：「音徙，或音抵。」師古曰：「音之爾反。」`閬中，`彭道將池在南，彭道魚池在西南。師古曰：「閬音浪。」`墊江，`孟康曰：「音重疊之疊。」`朐忍，`容毋水所出，南入江。有橘官、鹽官。``師古曰：「朐音劬。」`安漢，`是魚池在南。莽曰安新。`宕渠，`符特山在西南。潛水西南入江。不曹水出東北，南入灊。師古曰：「宕音徒浪反。」`魚復，`江關，都尉治。有橘官。應劭曰：「復音腹。」`充國，涪陵。`莽曰巴亭。師古曰：「涪音浮。」`

* * *

