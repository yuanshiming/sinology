 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷三十 ‧ 藝文志第十`

* * *

昔仲尼沒而微言絕，`李竒曰：「隱微不顯之言也。」師古曰：「精微要妙之言耳。」`七十子喪而大義乖。`師古曰：「七十子，謂弟子達者七十二人。舉其成數，故言七十。」`故春秋分為五，`韋昭曰：「謂左氏、公羊、穀梁、鄒氏、夾氏也。」`詩分為四，`韋昭曰：「謂毛氏、齊、魯、韓。」`易有數家之傳。戰國從衡，真偽分爭，`師古曰：「從音子容反。」`諸子之言紛然殽亂。`師古曰：「殽，雜也。」`至秦患之，乃燔滅文章，以愚黔首。`師古曰：「燔，燒也。秦謂人為黔首，言其頭黑也。燔音扶元反。黔音其炎反，又音琴。」`漢興，改秦之敗，大收篇籍，廣開獻書之路。迄孝武世，書缺簡脫，禮壞樂崩，`師古曰：「編絕散落故簡脫。脫音吐活反。」`聖上喟然而稱曰：`師古曰：「喟，歎息之貌也，音丘位反。」`「朕甚閔焉！」於是建藏書之策，`如淳曰：「劉歆七略曰『外則有太常、太史、博士之藏，內則有延閣、廣內、祕室之府』。」`置寫書之官，下及諸子傳說，皆充祕府。至成帝時，以書頗散亡，使謁者陳農求遺書於天下。詔光祿大夫劉向校經傳諸子詩賦，步兵校尉任宏校兵書，太史令尹咸校數術，`師古曰：「占卜之書。」`侍醫李柱國校方技。`師古曰：「醫藥之書。」`每一書已，`師古曰：「已，畢也。」`向輒條其篇目，撮其指意，錄而奏之。`師古曰：「撮，緫取也，音千括反。」`會向卒，哀帝復使向子侍中奉車都尉歆卒父業。`師古曰：「卒，終也。」`歆於是緫羣書而奏其七略，故有輯略，`師古曰：「輯與集同，謂諸書之緫要。」`有六蓺略，`師古曰：「六蓺，六經也。」`有諸子略，有詩賦略，有兵書略，有術數略，有方技略。今刪其要，以備篇籍。`師古曰：「刪去浮冗，取其指要也。其每略所條家及篇數，有與緫凡不同者，轉寫脫誤，年代乆遠，無以詳知。」`

易經十二篇，施、孟、梁丘三家。`師古曰：「上下經及十翼，故十二篇。」`  

                          易傳周氏二篇。`字王孫也。`  

                          服氏二篇。`師古曰：「劉向別錄云，服氏，齊人，號服光。」`  

                          楊氏二篇。`名何，字叔元，菑川人。`  

                          蔡公二篇。`衞人，事周王孫。`  

                          韓氏二篇。`名嬰。`  

                          王氏二篇。`名同。`  

                          丁氏八篇。`名寬，字子襄，梁人也。`  

                          古五子十八篇。`自甲子至壬子，說易陰陽。`  

                          淮南道訓二篇。`淮南王安聘明易者九人，號九師說。`  

                          古雜八十篇，雜灾異三十五篇，神輸五篇，圖一。`師古曰：「劉向別錄云『神輸者，王道失則災害生，得則四海輸之祥瑞』。」`  

                          孟氏京房十一篇，灾異孟氏京房六十六篇，五鹿充宗略說三篇，京氏段嘉十二篇。`蘇林曰：「東海人，為博士。」晉灼曰：「儒林不見。」師古曰：「蘇說是也。喜即京房所從受易者也，見儒林傳及劉向別錄。」`  

                          章句施、孟、梁丘氏各二篇。

                        **凡易十三家，二百九十四篇。**

易曰：「宓戲氏仰觀象於天，俯觀法於地，觀鳥獸之文，與地之宜，近取諸身，遠取諸物，於是始作八卦，以通神明之德，以類萬物之情。」`師古曰：「下繫之辭也。鳥獸之文，謂其跡在地者。宓讀與伏同。」`至于殷、周之際，紂在上位，逆天暴物，文王以諸侯順命而行道，天人之占可得而效，於是重易六爻，作上下篇。孔氏為之彖、象、繫辭、文言、序卦之屬十篇。故曰易道深矣，人更三聖，`韋昭曰：「伏羲、文王、孔子。」師古曰：「更，經也，音工衡反。」`世歷三古。`孟康曰：「易繫辭曰『易之興，其於中古乎？』然則伏羲為上古，文王為中古，孔子為下古。」`及秦燔書，而易為筮卜之事，傳者不絕。漢興，田何傳之。訖于宣、元，有施、孟、梁丘、京氏列於學官，而民閒有費、高二家之說。`師古曰：「費音扶味反。」`劉向以中古文易經校施、孟、梁丘經，`師古曰：「中者，天子之書也。言中，以別於外耳。」`或脫去「無咎」、「悔亡」，唯費氏經與古文同。

尚書古文經四十六卷。`為五十七篇。``師古曰：「孔安國書序云『凡五十九篇，為四十六卷。承詔作傳，引序各冠其篇首，定五十八篇。』鄭玄敘贊云『後又亡其一篇』，故五十七。」`  

                          經二十九卷。`大、小夏侯二家。歐陽經三十二卷。``師古曰：「此二十九卷，伏生傳授者。」`  

                          傳四十一篇。  

                          歐陽章句三十一卷。  

                          大、小夏侯章句各二十九卷。  

                          大、小夏侯解故二十九篇。  

                          歐陽說義二篇。  

                          劉向五行傳記十一卷。  

                          許商五行傳記一篇。  

                          周書七十一篇。`周史記。``師古曰：「劉向云『周時誥誓號令也，蓋孔子所論百篇之餘也。』今之存者四十五篇矣。」`  

                          議奏四十二篇。`宣帝時石渠論。``韋昭曰：「閣名也，於此論書。」`

                        **凡書九家，四百一十二篇。**`入劉向稽疑一篇。師古曰：「此凡言入者，謂七略之外班氏新入之也。其云出者與此同。」`

易曰：「河出圖，雒出書，聖人則之。」`師古曰：「上繫之辭也。」`故書之所起遠矣，至孔子篹焉，`孟康曰：「篹音撰。」`上斷於堯，下訖于秦，凡百篇，而為之序，言其作意。秦燔書禁學，濟南伏生獨壁藏之。漢興亡失，求得二十九篇，以敎齊魯之閒。訖孝宣世，有歐陽、大小夏侯氏，立於學官。古文尚書者，出孔子壁中。`師古曰：「家語云孔騰字子襄，畏秦法峻急，藏尚書、孝經、論語於夫子舊堂壁中，而漢記尹敏傳云孔鮒所藏。二說不同，未知孰是。」`武帝末，魯共王壞孔子宅，欲以廣其宮，而得古文尚書及禮記、論語、孝經凡數十篇，皆古字也。共王往入其宅，聞鼔琴瑟鍾磬之音，於是懼，乃止不壞。孔安國者，孔子後也，悉得其書，以考二十九篇，得多十六篇。`師古曰：「壁中書多，以考見行世二十九篇之外，更得十六篇。」`安國獻之。遭巫蠱事，未列于學官。劉向以中古文校歐陽、大小夏侯三家經文，酒誥脫簡一，召誥脫簡二。`師古曰：「召讀曰邵。」`率簡二十五字者，脫亦二十五字，簡二十二字者，脫亦二十二字，文字異者七百有餘，脫字數十。書者，古之號令，號令於衆，其言不立具，則聽受施行者弗曉。古文讀應爾雅，故解古今語而可知也。

詩經二十八卷，魯、齊、韓三家。`應劭曰：「申公作魯詩，后蒼作齊詩，韓嬰作韓詩。」`  

                          魯故二十五卷。`師古曰：「故者，通其指義也。它皆類此。今流俗毛詩改故訓傳為詁字，失真耳。」`  

                          魯說二十八卷。  

                          齊后氏故二十卷。  

                          齊孫氏故二十七卷。  

                          齊后氏傳三十九卷。  

                          齊孫氏傳二十八卷。  

                          齊雜記十八卷。  

                          韓故三十六卷。  

                          韓內傳四卷。  

                          韓外傳六卷。  

                          韓說四十一卷。  

                          毛詩二十九卷。  

                          毛詩故訓傳三十卷。

                        **凡詩六家，四百一十六卷。**

書曰：「詩言志，歌詠言。」`師古曰：「虞書舜典之辭也。在心為志，發言為詩。詠者，永也。永，長也，歌所以長言之。」`故哀樂之心感，而歌詠之聲發。誦其言謂之詩，詠其聲謂之歌。故古有采詩之官，王者所以觀風俗，知得失，自考正也。孔子純取周詩，上采殷，下取魯，凡三百五篇，遭秦而全者，以其諷誦，不獨在竹帛故也。漢興，魯申公為詩訓故，而齊轅固、燕韓生皆為之傳。或取春秋，采雜說，咸非其本義。與不得已，魯最為近之。`師古曰：「與不得已者，言皆不得也。三家皆不得其真，而魯最近之。」`三家皆列於學官。又有毛公之學，自謂子夏所傳，而河間獻王好之，未得立。

禮古經五十六卷，經七十篇。`后氏、戴氏。`  

                          記百三十一篇。`七十子後學者所記也。`  

                          明堂陰陽三十三篇。`古明堂之遺事。`  

                          王史氏二十一篇。`七十子後學者。``師古曰：「劉向別錄云六國時人也。」`  

                          曲臺后倉九篇。`如淳曰：「行禮射於曲臺，后倉為記，故名曰曲臺記。漢官曰大射于曲臺。」晉灼曰：「天子射宮也。西京無太學，於此行禮也。」`  

                          中庸說二篇。`師古曰：「今禮記有中庸一篇，亦非本禮經，蓋此之流。」`  

                          明堂陰陽說五篇。  

                          周官經六篇。`王莽時劉歆置博士。``師古曰：「即今之周官禮也，亡其冬官，以考工記充之。」`  

                          周官傳四篇。  

                          軍禮司馬法百五十五篇。  

                          古封禪羣祀二十二篇。  

                          封禪議對十九篇。`武帝時也。`  

                          漢封禪羣祀三十六篇。  

                          議奏三十八篇。`石渠。`

                        **凡禮十三家，五百五十五篇。**`入司馬法一家，百五十五篇。`

易曰：「有夫婦父子君臣上下，禮義有所錯。」`師古曰：「序卦之辭也。錯，置也，音千故反。」`而帝王質文世有損益，至周曲為之防，事為之制，`師古曰：「委曲防閑，每事為制也。」`故曰：「禮經三百，威儀三千。」`韋昭曰：「周禮三百六十官也。三百，舉成數也。」臣瓚曰：「禮經三百，謂冠、婚、吉、凶。周禮三百，是官名也。」師古曰：「禮經三百，韋說是也。威儀三千乃謂冠、婚、吉、凶，蓋儀禮是也。」`及周之衰，諸侯將踰法度，惡其害己，皆滅去其籍，自孔子時而不具，至秦大壞。漢興，魯高堂生傳士禮十七篇。訖孝宣世，后倉最明。戴德、戴聖、慶普皆其弟子，三家立於學官。禮古經者，出於魯淹中`蘇林曰：「里名也。」`及孔氏，學七十篇文相似，多三十九篇。及明堂陰陽、王史氏記所見，多天子諸侯卿大夫之制，雖不能備，猶瘉倉等推士禮而致於天子之說。`師古曰：「瘉與愈同。愈，勝也。」`

樂記二十三篇。  

                          王禹記二十四篇。  

                          雅歌詩四篇。  

                          雅琴趙氏七篇。`名定，勃海人，宣帝時丞相魏相所奏。`  

                          雅琴師氏八篇。`名中，東海人，傳言師曠後。`  

                          雅琴龍氏九十九篇。`名德，梁人。``師古曰：「劉向別錄云亦魏相所奏也。與趙定俱召見待詔，後拜為侍郎。」`

                        **凡樂六家，百六十五篇。**`出淮南劉向等琴頌七篇。`

易曰：「先王作樂崇德，殷薦之上帝，以享祖考。」`師古曰：「豫卦象辭也。殷，盛也。」`故自黃帝下至三代，樂各有名。孔子曰：「安上治民，莫善於禮；移風易俗，莫善於樂。」`師古曰：「孝經載孔子之言。」`二者相與並行。周衰俱壞，樂尤微眇，以音律為節，`師古曰：「眇，細也。言其道精微，節在音律，不可具於書。眇亦讀曰妙。」`又為鄭衞所亂，故無遺法。漢興，制氏以雅樂聲律，世在樂官，頗能紀其鏗鏘鼓舞，而不能言其義。`師古曰：「鏗音初衡反。」`六國之君，魏文侯最為好古，孝文時得其樂人竇公，`師古曰：「桓譚新論云竇公年百八十歲，兩目皆盲，文帝竒之，問曰：『何因至此？』對曰：『臣年十三失明，父母哀其不及衆技，敎鼓琴，臣導引，無所服餌。』」`獻其書，乃周官大宗伯之大司樂章也。武帝時，河間獻王好儒，與毛生等共采周官及諸子言樂事者，以作樂記，獻八佾之舞，與制氏不相遠。其內史丞王定傳之，以授常山王禹。禹，成帝時為謁者，數言其義，`師古曰：「數音所角反。」`獻二十四卷記。劉向校書，得樂記二十三篇，與禹不同，其道寖以益微。`師古曰：「寖，漸也。」`

春秋古經十二篇，經十一卷。`公羊、穀梁二家。`  

                          左氏傳三十卷。`左丘明，魯太史。`  

                          公羊傳十一卷。`公羊子，齊人。``師古曰：「名高。」`  

                          穀梁傳十一卷。`穀梁子，魯人。``師古曰：「名喜。」`  

                          鄒氏傳十一卷。  

                          夾氏傳十一卷。`有錄無書。``師古曰：「夾音頰。」`  

                          左氏微二篇。`師古曰：「微謂釋其微指。」`  

                          鐸氏微三篇。`楚太傅鐸椒也。`  

                          張氏微十篇。  

                          虞氏微傳二篇。`趙相虞卿。`  

                          公羊外傳五十篇。  

                          穀梁外傳二十篇。  

                          公羊章句三十八篇。  

                          穀梁章句三十三篇。  

                          公羊雜記八十三篇。  

                          公羊顏氏記十一篇。  

                          公羊董仲舒治獄十六篇。  

                          議奏三十九篇。`石渠論。`  

                          國語二十一篇。`左丘明著。`  

                          新國語五十四篇。`劉向分國語。`  

                          世本十五篇。`古史官記黃帝以來訖春秋時諸侯大夫。`  

                          戰國策三十三篇。`記春秋後。`  

                          奏事二十篇。`秦時大臣奏事，及刻石名山文也。`  

                          楚漢春秋九篇。`陸賈所記。`  

                          太史公百三十篇。`十篇有錄無書。`  

                          馮商所續太史公七篇。`韋昭曰：「馮商受詔續太史公十餘篇，在班彪別錄。商字子高。」師古曰：「七略云商陽陵人，治易，事五鹿充宗，後事劉向，能屬文，後與孟柳俱待詔，頗序列傳，未卒，病死。」`  

                          太古以來年紀二篇。  

                          漢著記百九十卷。`師古曰：「若今之起居注。」`  

                          漢大年紀五篇。

                        **凡春秋二十三家，九百四十八篇。**`省太史公四篇。`

古之王者世有史官，君舉必書，所以慎言行，昭法式也。左史記言，右史記事，事為春秋，言為尚書，帝王靡不同之。周室旣微，載籍殘缺，仲尼思存前聖之業，乃稱曰：「夏禮吾能言之，杞不足徵也；殷禮吾能言之，宋不足徵也。文獻不足故也，足則吾能徵之矣。」`師古曰：「論語載孔子之言也。徵，成也。獻，賢也。孔子自謂能言夏、殷之禮，而杞、宋之君文章賢材不足以成之，故我不得成此禮也。」`以魯周公之國，禮文備物，史官有法，故與左丘明觀其史記，據行事，仍人道，`師古曰：「仍亦因也。」`因興以立功，就敗以成罰，假日月以定歷數，藉朝聘以正禮樂。有所襃諱貶損，不可書見，口授弟子，弟子退而異言。`師古曰：「謂人執所見，各不同也。」`丘明恐弟子各安其意，以失其真，故論本事而作傳，明夫子不以空言說經也。春秋所貶損大人當世君臣，有威權埶力，其事實皆形於傳，是以隱其書而不宣，所以免時難也。及末世口說流行，故有公羊、穀梁、鄒、夾之傳。四家之中，公羊、穀梁立於學官，鄒氏無師，夾氏未有書。

論語古二十一篇。`出孔子壁中，兩子張。``如淳曰：「分堯曰篇後子張問『何如可以從政』已下為篇，名曰從政。」`  

                          齊二十二篇。`多問王、知道。``如淳曰：「問王、知道，皆篇名也。」`  

                          魯二十篇，傳十九篇。`師古曰：「解釋論語意者。」`  

                          齊說二十九篇。  

                          魯夏侯說二十一篇。  

                          魯安昌侯說二十一篇。`師古曰：「張禹也。」`  

                          魯王駿說二十篇。`師古曰：「王吉子。」`  

                          燕傳說三卷。  

                          議奏十八篇。`石渠論。`  

                          孔子家語二十七卷。`師古曰：「非今所有家語。」`  

                          孔子三朝七篇。`師古曰：「今大戴禮有其一篇，蓋孔子對魯哀公語也。三朝見公，故曰三朝。」`  

                          孔子徒人圖法二卷。

                        **凡論語十二家，二百二十九篇。**

論語者，孔子應荅弟子時人及弟子相與言而接聞於夫子之語也。當時弟子各有所記。夫子旣卒，門人相與輯而論篹，故謂之論語。`師古曰：「輯與集同。篹與撰同。」`漢興，有齊、魯之說。傳齊論者，昌邑中尉王吉、少府宋畸、`師古曰：「畸音居宜反。」`御史大夫貢禹、尚書令五鹿充宗、膠東庸生，唯王陽名家。`師古曰：「王吉字子陽，故謂之王陽。」`傳魯論語者，常山都尉龔奮、長信少府夏侯勝、丞相韋賢、魯扶卿、前將軍蕭望之、安昌侯張禹，皆名家。張氏最後而行於世。

孝經古孔氏一篇。`二十二章。``師古曰：「劉向云古文字也。庶人章分為二也，曾子敢問章為三，又多一章，凡二十二章。」`  

                          孝經一篇。`十八章。長孫氏、江氏、后氏、翼氏四家。`  

                          長孫氏說二篇。  

                          江氏說一篇。  

                          翼氏說一篇。  

                          后氏說一篇。  

                          雜傳四篇。  

                          安昌侯說一篇。  

                          五經雜議十八篇。`石渠論。`  

                          爾雅三卷二十篇。`張晏曰：「爾，近也。雅，正也。」`  

                          小爾雅一篇，古今字一卷。  

                          弟子職一篇。`應劭曰：「管仲所作，在管子書。」`  

                          說三篇。

                        **凡孝經十一家，五十九篇。**

孝經者，孔子為曾子陳孝道也。夫孝，天之經，地之義，民之行也。舉大者言，故曰孝經。漢興，長孫氏、博士江翁、少府后倉、諫大夫翼奉、安昌侯張禹傳之，各自名家。經文皆同，唯孔氏壁中古文為異。「父母生之，續莫大焉」，「故親生之膝下」，諸家說不安處，古文字讀皆異。`臣瓚曰：「孝經云『續莫大焉』，而諸家之說各不安處之也。」師古曰：「桓譚新論云古孝經千八百七十二字，今異者四百餘字。」`

史籀十五篇。`周宣王太史作大篆十五篇，建武時亡六篇矣。``師古曰：「籀音冑。」`  

                          八體六技。`韋昭曰：「八體，一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隷書。」`  

                          蒼頡一篇。`上七章，秦丞相李斯作；爰歷六章，車府令趙高作；博學七章，太史令胡母敬作。`  

                          凡將一篇。`司馬相如作。`  

                          急就一篇。`元帝時黃門令史游作。`  

                          元尚一篇。`成帝時將作大匠李長作。`  

                          訓纂一篇。`揚雄作。`  

                          別字十三篇。  

                          蒼頡傳一篇。  

                          揚雄蒼頡訓纂一篇。  

                          杜林蒼頡訓纂一篇。  

                          杜林蒼頡故一篇。

                        **凡小學十家，四十五篇。**`入揚雄、杜林二家二篇。`

易曰：「上古結繩以治，後世聖人易之以書契，百官以治，萬民以察，蓋取諸史。」`師古曰：「下繫之辭。」`「史，揚於王庭」，`師古曰：「史卦之辭。」`言其宣揚于王者朝廷，其用最大也。古者八歲入小學，故周官保氏掌養國子，敎之六書，`師古曰：「保氏，地官之屬也。保，安也。」`謂象形、象事、象意、象聲、轉注、假借，造字之本也。`師古曰：「象形，謂畫成其物，隨體詰屈，日、月是也。象事，即指事也，謂視而可識，察而見意，上、下是也。象意，即會意也，謂比類合誼，以見指撝，武、信是也。象聲，即形聲，謂以事為名，取譬相成，江、河是也。轉注，謂建類一首，同意相受，考、老是也。假借，謂本無其字，依聲託事，令、長是也。文字之義，緫歸六書，故曰立字之本也。」`漢興，蕭何草律，`師古曰：「草，創造之。」`亦著其法，曰：「太史試學童，能諷書九千字以上，乃得為史。又以六體試之，課最者以為尚書御史史書令史。`韋昭曰：「若今尚書蘭臺令史也。」臣瓚曰：「史書，今之太史書。」`吏民上書，字或不正，輒舉劾。」六體者，古文、竒字、篆書、隷書、繆篆、蟲書，`師古曰：「古文謂孔子壁中書。竒字即古文而異者也。篆書謂小篆，蓋秦始皇使程邈所作也。隷書亦程邈所獻，主於徒隷，從簡易也。繆篆謂其文屈曲纏繞，所以摹印章也。蟲書謂為蟲鳥之形，所以書幡信也。」`皆所以通知古今文字，摹印章，書幡信也。古制，書必同文，不知則闕，問諸故老，至於衰世，是非無正，人用其私。`師古曰：「各任私意而為字。」`故孔子曰：「吾猶及史之闕文也，今亡矣夫！」`師古曰：「論語載孔子之言，謂文字有疑，則當闕而不說。孔子自言，我初涉學，尚見闕文，今則皆無，任意改作也。」`蓋傷其寖不正。`師古曰：「寖，漸也。」`史籀篇者，周時史官敎學童書也，與孔氏壁中古文異體。蒼頡七章者，秦丞相李斯所作也；爰歷六章者，車府令趙高所作也；博學七章者，太史令胡母敬所作也：文字多取史籀篇，而篆體復頗異，所謂秦篆者也。是時始造隷書矣，起於官獄多事，苟趨省易，`師古曰：「趨讀曰趣，謂趣向之也。易音弋豉反。」`施之於徒隷也。漢興，閭里書師合蒼頡、爰歷、博學三篇，斷六十字以為一章，凡五十五章，并為蒼頡篇。`師古曰：「并，合也，揔合以為蒼頡篇也。」`武帝時司馬相如作凡將篇，無復字。`師古曰：「復，重也，音扶目反。後皆類此。」`元帝時黃門令史游作急就篇，成帝時將作大匠李長作元尚篇，皆蒼頡中正字也。凡將則頗有出矣。至元始中，徵天下通小學者以百數，各令記字於庭中。揚雄取其有用者以作訓纂篇，順續蒼頡，又易蒼頡中重復之字，凡八十九章。臣復續揚雄作十三章，`韋昭曰：「臣，班固自謂也。作十三章，後人不別，疑在蒼頡下篇三十四章中。」`凡一百二章，無復字，六蓺羣書所載略備矣。蒼頡多古字，俗師失其讀，宣帝時徵齊人能正讀者，張敞從受之，傳至外孫之子杜林，為作訓故，并列焉。

　　**凡六蓺一百三家，三千一百二十三篇。**`入三家，一百五十九篇；出重十一篇。`

六蓺之文：樂以和神，仁之表也；詩以正言，義之用也；禮以明體，明者著見，故無訓也；書以廣聽，知之術也；春秋以斷事，信之符也。五者，蓋五常之道，相須而備，而易為之原。故曰「易不可見，則乾坤或幾乎息矣」，`蘇林曰：「不能見易意，則乾坤近於滅息也。」師古曰：「此上繫之辭也。幾，近也，音鉅依反。」`言與天地為終始也。至於五學，世有變改，猶五行之更用事焉。`師古曰：「更，互也，音工衡反。」`古之學者耕且養，三年而通一蓺，存其大體，玩經文而已，是故用日少而畜德多，`師古曰：「畜讀曰蓄。蓄，聚也。易大畜卦象辭曰：『君子以多識前言往行，以畜其德。』」`三十而五經立也。後世經傳旣已乖離，博學者又不思多聞闕疑之義，`師古曰：「論語稱孔子曰『多聞闕疑，慎言其餘，則寡尤』。言為學之道，務在多聞，疑則闕之，慎於言語，則少過也，故志引之。」`而務碎義逃難，便辭巧說，破壞形體；`師古曰：「苟為僻碎之義，以避它人之攻難者，故為便辭巧說，以析破文字之形體也。」`說五字之文，至於二三萬言。`師古曰：「言其煩妄也。桓譚新論云秦近君能說堯典，篇目兩字之說至十餘萬言，但說『曰若稽古』三萬言。」`後進彌以馳逐，故幼童而守一蓺，白首而後能言；安其所習，毀所不見，`師古曰：「己所常習則保安之，未甞所見者則妄毀誹。」`終以自蔽。此學者之大患也。序六蓺為九種。

晏子八篇。`名嬰，謚平仲，相齊景公，孔子稱善與人交，有列傳。``師古曰：「有列傳者，謂太史公書。」`  

                          子思二十三篇。`名伋，孔子孫，為魯繆公師。`  

                          曾子十八篇。`名參，孔子弟子。`  

                          漆彫子十三篇。`孔子弟子漆雕啟後。`  

                          宓子十六篇。`名不齊，字子賤，孔子弟子。``師古曰：「宓讀與伏同。」`  

                          景子三篇。`說宓子語，似其弟子。`  

                          世子二十一篇。`名碩，陳人也，七十子之弟子。`  

                          魏文侯六篇。  

                          李克七篇。`子夏弟子，為魏文侯相。`  

                          公孫尼子二十八篇。`七十子之弟子。`  

                          孟子十一篇。`名軻，鄒人，子思弟子，有列傳。``師古曰：「聖證論云軻字子車，而此志無字，未詳其所得。」`  

                          孫卿子三十三篇。`名況，趙人，為齊稷下祭酒，有列傳。``師古曰：「本曰荀卿，避宣帝諱，故曰孫。」`  

                          芉子十八篇。`名嬰，齊人，七十子之後。``師古曰：「芉音弭。」`  

                          內業十五篇。`不知作書者。`  

                          周史六弢六篇。`惠、襄之間，或曰顯王時，或曰孔子問焉。``師古曰：「即今之六韜也，蓋言取天下及軍旅之事。弢字與韜同也。」`  

                          周政六篇。`周時法度政敎。`  

                          周法九篇。`法天地，立百官。`  

                          河閒周制十八篇。`似河間獻王所述也。`  

                          讕言十篇。`不知作者，陳人君法度。``如淳曰：「讕音粲爛。」師古曰：「說者引孔子家語云孔穿所造，非也。」`  

                          功議四篇。`不知作者，論功德事。`  

                          甯越一篇。`中牟人，為周威王師。`  

                          王孫子一篇。`一曰巧心。`  

                          公孫固一篇。`十八年齊閔王失國，問之，固因為陳古今成敗也。`  

                          李氏春秋二篇。  

                          羊子四篇。`百章。故秦博士。`  

                          董子一篇。`名無心，難墨子。`  

                          俟子一篇。`李竒曰：「或作侔子。」`  

                          徐子四十二篇。`宋外黃人。`  

                          魯仲連子十四篇。`有列傳。`  

                          平原君七篇。`朱建也。`  

                          虞氏春秋十五篇。`虞卿也。`  

                          高祖傳十三篇。`高祖與大臣述古語及詔策也。`  

                          陸賈二十三篇。  

                          劉敬三篇。  

                          孝文傳十一篇。`文帝所稱及詔策。`  

                          賈山八篇。  

                          太常蓼侯孔臧十篇。`父聚，高祖時以功臣封，臧嗣爵。`  

                          賈誼五十八篇。  

                          河間獻王對上下三雍宮三篇。  

                          董仲舒百二十三篇。  

                          兒寬九篇。  

                          公孫弘十篇。  

                          終軍八篇。  

                          吾丘壽王六篇。  

                          虞丘說一篇。`難孫卿也。`  

                          莊助四篇。  

                          臣彭四篇。  

                          鉤盾宂從李步昌八篇。`宣帝時數言事。`  

                          儒家言十八篇。`不知作者。`  

                          桓寬鹽鐵論六十篇。`師古曰：「寬字次公，汝南人也。孝昭帝時，丞相御史與諸賢良文學論鹽鐵事，寬撰次之。」`  

                          劉向所序六十七篇。`新序、說苑、世說、列女傳頌圖也。`  

                          揚雄所序三十八篇。`太玄十九，法言十三，樂四，箴二。`

　　**右儒五十三家，八百三十六篇。**`入揚雄一家三十八篇。`

儒家者流，蓋出於司徒之官，助人君順陰陽明敎化者也。游文於六經之中，留意於仁義之際，祖述堯舜，憲章文武，宗師仲尼，以重其言，`師古曰：「祖，始也。述，修也。憲，法也。章，明也。宗，尊也。言以堯舜為本始而遵修之，以文王、武王為明法，又師尊仲尼之道。」`於道最為高。孔子曰：「如有所譽，其有所試。」`師古曰：「論語載孔子之言也。言於人有所稱譽者，輒試以事，取其實效也。譽音弋於反。」`唐虞之隆，殷周之盛，仲尼之業，已試之故者也。然惑者旣失精微，而辟者又隨時抑揚，`師古曰：「辟讀曰僻。」`違離道本，苟以譁衆取寵。`師古曰：「譁，諠也。寵，尊也。譁音呼華反。」`後進循之，是以五經乖析，儒學寖衰，此辟儒之患。`師古曰：「寖，漸也。辟讀曰僻。」`

伊尹五十一篇。`湯相。`

太公二百三十七篇。`呂望為周師尚父，本有道者。或有近世又以為太公術者所增加也。``師古曰：「父讀曰甫也。」`謀八十一篇，言七十一篇，兵八十五篇。

辛甲二十九篇。`紂臣，七十五諫而去，周封之。`  

                          鬻子二十二篇。`名熊，為周師，自文王以下問焉，周封為楚祖。``師古曰：「鬻音弋六反。」`  

                          筦子八十六篇。`名夷吾，相齊桓公，九合諸侯，不以兵車也，有列傳。``師古曰：「筦讀與管同。」`  

                          老子鄰氏經傳四篇。`姓李，名耳，鄰氏傳其學。`  

                          老子傅氏經說三十七篇。`述老子學。`  

                          老子徐氏經說六篇。`字少季，臨淮人，傳老子。`  

                          劉向說老子四篇。  

                          文子九篇。`老子弟子，與孔子並時，而稱周平王問，似依託者也。`  

                          蜎子十三篇。`名淵，楚人，老子弟子。``師古曰：「蜎，姓也。音一元反。」`  

                          關尹子九篇。`名喜，為關吏，老子過關，喜去吏而從之。`  

                          莊子五十二篇。`名周，宋人。`  

                          列子八篇。`名圄寇，先莊子，莊子稱之。`  

                          老成子十八篇。  

                          長盧子九篇。`楚人。`  

                          王狄子一篇。  

                          公子牟四篇。`魏之公子也，先莊子，莊子稱之。`  

                          田子二十五篇。`名駢，齊人，游稷下，號天口駢。``師古曰：「駢音步田反。」`  

                          老萊子十六篇。`楚人，與孔子同時。`  

                          黔婁子四篇。`齊隱士，守道不詘，威王下之。``師古曰：「黔音其炎反。下音胡稼反。」`  

                          宮孫子二篇。`師古曰：「宮孫，姓也，不知名。」`  

                          鶡冠子一篇。`楚人，居深山，以鶡為冠。``師古曰：「以鶡鳥羽為冠。」`  

                          周訓十四篇。`師古曰：「劉向別錄云人間小書，其言俗薄。」`  

                          黃帝四經四篇。  

                          黃帝銘六篇。  

                          黃帝君臣十篇。`起六國時，與老子相似也。`  

                          雜黃帝五十八篇。`六國時賢者所作。`  

                          力牧二十二篇。`六國時所作，託之力牧。力牧，黃帝相。`  

                          孫子十六篇。`六國時。`  

                          捷子二篇。`齊人，武帝時說。`  

                          曹羽二篇。`楚人，武帝時說於齊王。`  

                          郎中嬰齊十二篇。`武帝時。``師古曰：「劉向云故待詔，不知其姓，數從游觀，名能為文。」`  

                          臣君子二篇。`蜀人。`  

                          鄭長者一篇。`六國時。先韓子，韓子稱之。``師古曰：「別錄云鄭人，不知姓名。」`  

                          楚子三篇。  

                          道家言二篇。`近世，不知作者。`

　　**右道三十七家，九百九十三篇。**

道家者流，蓋出於史官，歷記成敗存亡禍福古今之道，然後知秉要執本，清虛以自守，卑弱以自持，此君人南面之術也。合於堯之克攘，`師古曰：「虞書堯典稱堯之德曰『允恭克讓』，言其信恭能讓也，故志引之云。攘，古讓字。」`易之嗛嗛，一謙而四益，此其所長也。`師古曰：「四益，謂天道虧盈而益謙，地道變盈而流謙，鬼神害盈而福謙，人道惡盈而好謙也。此謙卦彖辭。嗛字與謙同。」`及放者為之，`師古曰：「放，蕩也。」`則欲絕去禮學，兼弃仁義，曰獨住清虛可以為治。

宋司星子韋三篇。`景公之史。`  

                          公檮生終始十四篇。`傳鄒奭始終書。``師古曰：「檮音疇，其字從木。」`  

                          公孫發二十二篇。`六國時。`  

                          鄒子四十九篇。`名衍，齊人，為燕昭王師，居稷下，號談天衍。`  

                          鄒子終始五十六篇。`師古曰：「亦鄒衍所說。」`  

                          乘丘子五篇。`六國時。`  

                          杜文公五篇。`六國時。``師古曰：「劉向別錄云韓人也。」`  

                          黃帝泰素二十篇。`六國時韓諸公子所作。``師古曰：「劉向別錄云或言韓諸公孫之所作也。言陰陽五行，以為黃帝之道也，故曰泰素。」`  

                          南公三十一篇。`六國時。`  

                          容成子十四篇。  

                          張蒼十六篇。`丞相北平侯。`  

                          鄒奭子十二篇。`齊人，號曰雕龍奭。``師古曰：「奭音試亦反。」`  

                          閭丘子十三篇。`名快，魏人，在南公前`。  

                          馮促十三篇。`鄭人。`  

                          將鉅子五篇。`六國時。先南公，南公稱之。`  

                          五曹官制五篇。`漢制，似賈誼所條。`  

                          周伯十一篇。`齊人，六國時。`  

                          衞侯官十二篇。`近世，不知作者。`  

                          于長天下忠臣九篇。`平陰人，近世。``師古曰：「劉向別錄云傳天下忠臣。」`  

                          公孫渾邪十五篇。`平曲侯。`  

                          雜陰陽三十八篇。`不知作者。`

　　**右陰陽二十一家，三百六十九篇。**

陰陽家者流，蓋出於羲和之官，敬順昊天，歷象日月星辰，敬授民時，此其所長也。及拘者為之，則牽於禁忌，泥於小數，`師古曰：「泥，滯也，音乃計反。」`舍人事而任鬼神。`師古曰：「舍，廢也。」`

李子三十二篇。`名悝，相魏文侯，富國彊兵。`  

                          商君二十九篇。`名鞅，姬姓，衞後也，相秦孝公，有列傳。`  

                          申子六篇。`名不害，京人，相韓昭侯，終其身諸侯不敢侵韓。``師古曰：「京，河南京縣。」`  

                          處子九篇。`師古曰：「史記云趙有處子。」`  

                          慎子四十二篇。`名到，先申韓，申韓稱之`。  

                          韓子五十五篇。`名非，韓諸公子，使秦，李斯害而殺之。`  

                          游棣子一篇。`師古曰：「棣音徒計反。」`  

                          鼂錯三十一篇。  

                          燕十事十篇。`不知作者。`  

                          法家言二篇。`不知作者。`

　　**右法十家，二百一十七篇。**

法家者流，蓋出於理官，信賞必罰，以輔禮制。易曰「先王以明罰飭法」，`師古曰：「噬嗑之象辭也。飭，整也，讀與敕同。」`此其所長也。及刻者為之，則無敎化，去仁愛，專任刑法而欲以致治，至於殘害至親，傷恩薄厚。`師古曰：「薄厚者，變厚為薄。」`

鄧析二篇。`鄭人，與子產並時。``師古曰：「列子及孫卿並云子產殺鄧析。據左傳，昭公二十年子產卒，定公九年駟歂殺鄧析而用其竹刑，則非子產所殺也。」`  

                          尹文子一篇。`說齊宣王。先公孫龍。``師古曰：「劉向云與宋鈃俱游稷下。鈃音形。」`  

                          公孫龍子十四篇。`趙人。``師古曰：「即為堅白之辯者。」`  

                          成公生五篇。`與黃公等同時。``師古曰：「姓成公。劉向云與李斯子由同時。由為三川守，成公生游談不仕。」`  

                          惠子一篇。`名施，與莊子並時。`  

                          黃公四篇。`名疵，為秦博士，作歌詩，在秦時歌詩中。``師古曰：「疵音才斯反。」`  

                          毛公九篇。`趙人，與公孫龍等並游平原君趙勝家。``師古曰：「劉向別錄云論堅白同異，以為可以治天下。此蓋史記所云『藏於博徒』者。」`

　　**右名七家，三十六篇。**

名家者流，蓋出於禮官。古者名位不同，禮亦異數。孔子曰：「必也正名乎！名不正則言不順，言不順則事不成。」`師古曰：「論語載孔子之言也。言欲為政，必先正其名。」`此其所長也。及譥者為之，`晉灼曰：「譥，許也。」師古曰：「譥音工釣反。」`則苟鉤鈲析亂而已。`師古曰：「鈲，破也，音普革反，又音普狄反。」`

尹佚二篇。`周臣，在成、康時也。`  

                          田俅子三篇。`先韓子。``蘇林曰：「俅音仇。」`  

                          我子一篇。`師古曰：「劉向別錄云為墨子之學。」`  

                          隨巢子六篇。`墨翟弟子。`  

                          胡非子三篇。`墨翟弟子。`  

                          墨子七十一篇。`名翟，為宋大夫，在孔子後。`

　　**右墨六家，八十六篇。**

墨家者流，蓋出於清廟之守。茅屋采椽，`師古曰：「采，柞木也，字作棌，本從木。以茅覆屋，以棌為椽，言其質素也。采音千在反。」`是以貴儉；養三老五更，是以兼愛；選士大射，是以上賢；宗祀嚴父，是以右鬼；`如淳曰：「右鬼，謂信鬼神。若杜伯射宣王，是親鬼而右之。」師古曰：「右猶尊尚也。」`順四時而行，是以非命；`蘇林曰：「非有命者，言儒者執有命，而反勸人修德積善，政敎與行相反，故譏之也。」如淳曰：「言無吉凶之命，但有賢不肖善惡。」`以孝視天下，是以上同：`如淳曰：「言皆同，可以治也。」師古曰：「墨子有節用、兼愛、上賢、明鬼神、非命、上同等諸篇，故志歷序其本意也。視讀曰示。」`此其所長也。及蔽者為之，見儉之利，因以非禮，推兼愛之意，而不知別親疏。

蘇子二十一篇。`名秦，有列傳。`  

                          張子十篇。`名儀，有列傳。`  

                          龐煖二篇。`為燕將。``師古曰：「煖音許遠反。」`  

                          闕子一篇。  

                          國筮子十七篇。  

                          秦零陵令信一篇。`難秦相李斯。`  

                          蒯子五篇。`名通。`  

                          鄒陽七篇。  

                          主父偃二十八篇。  

                          徐樂一篇。  

                          莊安一篇。  

                          待詔金馬聊蒼三篇。`趙人，武帝時。``師古曰：「嚴助傳作膠蒼，而此志作聊。志傳不同，未知孰是。」`

　　**右從橫十二家，百七篇。**

從橫家者流，蓋出於行人之官。孔子曰：「誦詩三百，使於四方，不能顓對，雖多亦奚以為？」`師古曰：「論語載孔子之言也。謂人不達於事，誦詩雖多，亦無所用。」`又曰：「使乎，使乎！」`師古曰：「亦論語載孔子之言，歎使者之難其人。」`言其當權事制宜，受命而不受辭，此其所長也。及邪人為之，則上詐諼而弃其信。`師古曰：「諼，詐言也，音許遠反。」`

孔甲盤盂二十六篇。`黃帝之史，或曰夏帝孔甲，似皆非。`  

                          大![1093](../../imgs/1093.jpg)三十七篇。`傳言禹所作，其文似後世語。師古曰：「![1093](../../imgs/1093.jpg)，古禹字。」`  

                          五子胥八篇。`名員，春秋時為吳將，忠直遇讒死。`  

                          子晚子三十五篇。`齊人，好議兵，與司馬法相似。`  

                          由余三篇。`戎人，秦穆公聘以為大夫。`  

                          尉繚二十九篇。`六國時。``師古曰：「尉，姓；繚，名也。音了，又音聊。劉向別錄云繚為商君學。」`  

                          尸子二十篇。`名佼，魯人，秦相商君師之。鞅死，佼逃入蜀。``師古曰：「佼音絞。」`  

                          呂氏春秋二十六篇。`秦相呂不韋輯智略士作。`  

                          淮南內二十一篇。`王安。`  

                          淮南外三十三篇。`師古曰：「內篇論道，外篇雜說。」`  

                          東方朔二十篇。  

                          伯象先生一篇。`應劭曰：「蓋隱者也，故公孫敖難以無益世主之治。」`  

                          荊軻論五篇。`軻為燕刺秦王，不成而死，司馬相如等論之。`  

                          吳子一篇。  

                          公孫尼一篇。  

                          博士臣賢對一篇。`漢世，難韓子、商君。`  

                          臣說三篇。`武帝時作賦。``師古曰：「說者，其人名，讀曰悅。」`  

                          解子簿書三十五篇。  

                          推雜書八十七篇。  

                          雜家言一篇。`王伯，不知作者。``師古曰：「言伯王之道。伯讀曰霸。」`

　　**右雜二十家，四百三篇。**`入兵法。`

雜家者流，蓋出於議官。兼儒、墨，合名、法，知國體之有此，`師古曰：「治國之體，亦當有此雜家之說。」`見王治之無不貫，`師古曰：「王者之治，於百家之道無不貫綜。」`此其所長也。及盪者為之，則漫羨而無所歸心。`師古曰：「漫，放也。羨音弋戰反。」`

神農二十篇。`六國時，諸子疾時怠於農業，道耕農事，託之神農。``師古曰：「劉向別錄云疑李悝及商君所說。」`  

                          野老十七篇。`六國時，在齊、楚間。``應劭曰：「年老居田野，相民耕種，故號野老。」`  

                          宰氏十七篇。`不知何世。`  

                          董安國十六篇。`漢代內史，不知何帝時。`  

                          尹都尉十四篇。`不知何世。`  

                          趙氏五篇。`不知何世。`  

                          氾勝之十八篇。`成帝時為議郎。``師古曰：「劉向別錄云使敎田三輔，有好田者師之，徙為御史。氾音凡，又音敷劔反。」`  

                          王氏六篇。`不知何世。`  

                          蔡癸一篇。`宣帝時，以言便宜，至弘農太守。``師古曰：「劉向別錄云邯鄲人。」`

　　**右農九家，百一十四篇。**

農家者流，蓋出於農稷之官。播百穀，勸耕桑，以足衣食，故八政一曰食，二曰貨。孔子曰「所重民食」，`師古曰：「論語載孔子稱殷湯伐桀告天辭也。言為君之道，所重者在人之食。」`此其所長也。及鄙者為之，以為無所事聖王，`師古曰：「言不須聖王，天下自治。」`欲使君臣並耕，誖上下之序。`師古曰：「誖，亂也，音布內反。」`

伊尹說二十七篇。`其語淺薄，似依託也。`  

                          鬻子說十九篇。`後世所加。`  

                          周考七十六篇。`考周事也。`  

                          青史子五十七篇。`古史官記事也。`  

                          師曠六篇。`見春秋，其言淺薄，本與此同，似因託之`。  

                          務成子十一篇。`稱堯問，非古語。`  

                          宋子十八篇。`孫卿道宋子，其言黃老意。`  

                          天乙三篇。`天乙謂湯，其言非殷時，皆依託也`。  

                          黃帝說四十篇。`迂誕依託。`  

                          封禪方說十八篇。`武帝時。`  

                          待詔臣饒心術二十五篇。`武帝時。``師古曰：「劉向別錄云饒齊人也，不知其姓，武帝時待詔，作書名曰心術也。」`  

                          待詔臣安成未央術一篇。`應劭曰：「道家也，好養生事，為未央之術。」`  

                          臣壽周紀七篇。`項國圉人，宣帝時。`  

                          虞初周說九百四十三篇。`河南人，武帝時以方士侍郎號黃車使者。``應劭曰：「其說以周書為本。」師古曰：「史記云虞初洛陽人，即張衡西京賦『小說九百，本自虞初』者也。」`  

                          百家百三十九卷。

　　**右小說十五家，千三百八十篇。**

小說家者流，蓋出於稗官。`如淳曰：「稗音鍛家排。九章『細米為稗』。街談巷說，其細碎之言也。王者欲知閭巷風俗，故立稗官使稱說之。今世亦謂偶語為稗。」師古曰：「稗音稊稗之稗，不與鍛排同也。稗官，小官。漢名臣奏唐林請省置吏，公卿大夫至都官稗官各減什三，是也。」`街談巷語，道聽塗說者之所造也。孔子曰：「雖小道，必有可觀者焉，致遠恐泥，是以君子弗為也。」`師古曰：「論語載孔子之言。泥，滯也，音乃細反。」`然亦弗滅也。閭里小知者之所及，亦使綴而不忘。如或一言可采，此亦芻蕘狂夫之議也。

　　**凡諸子百八十九家，四千三百二十四篇。**`出蹴![2933d](../../imgs/2933d.gif)一家，二十五篇。`

諸子十家，其可觀者九家而已。皆起於王道旣微，諸侯力政，時君世主，好惡殊方，`師古曰：「好音呼到反。惡音一故反。」`是以九家之術蠭出並作，`師古曰：「蠭與鋒同。」`各引一端，崇其所善，以此馳說，取合諸侯。其言雖殊，辟猶水火，相滅亦相生也。`師古曰：「辟讀曰譬。」`仁之與義，敬之與和，相反而皆相成也。易曰：「天下同歸而殊塗，一致而百慮。」`師古曰：「下繫之辭。」`今異家者各推所長，窮知究慮，以明其指，雖有蔽短，合其要歸，亦六經之支與流裔。`師古曰：「裔，衣末也。其於六經，如水之下流，衣之末裔。」`使其人遭明王聖主，得其所折中，皆股肱之材已。`師古曰：「已，語終辭。」`仲尼有言：「禮失而求諸野。」`師古曰：「言都邑失禮，則於外野求之，亦將有獲。」`方今去聖乆遠，道術缺廢，無所更索，`師古曰：「索，求也。」`彼九家者，不猶瘉於野乎？`師古曰：「瘉與愈同。愈，勝也。」`若能修六蓺之術，而觀此九家之言，舍短取長，則可以通萬方之略矣。`師古曰：「舍，廢也。」`

屈原賦二十五篇。`楚懷王大夫，有列傳。`  

                          唐勒賦四篇。`楚人。`  

                          宋玉賦十六篇。`楚人，與唐勒並時，在屈原後也。`  

                          趙幽王賦一篇。  

                          莊夫子賦二十四篇。`名忌，吳人。`  

                          賈誼賦七篇。  

                          枚乘賦九篇。  

                          司馬相如賦二十九篇。  

                          淮南王賦八十二篇。  

                          淮南王羣臣賦四十四篇。  

                          太常蓼侯孔臧賦二十篇。  

                          陽丘侯劉隁賦十九篇。`師古曰：「隁音偃。」`  

                          吾丘壽王賦十五篇。  

                          蔡甲賦一篇。  

                          上所自造賦二篇。`師古曰：「武帝也。」`  

                          兒寬賦二篇。  

                          光祿大夫張子僑賦三篇。`與王褒同時也。`  

                          陽成侯劉德賦九篇。  

                          劉向賦三十三篇。  

                          王褒賦十六篇。

　　**右賦二十家，三百六十一篇。**

陸賈賦三篇。  

                          枚皐賦百二十篇。  

                          朱建賦二篇。  

                          常侍郎莊怱竒賦十一篇。`枚皐同時。``師古曰：「七略云『怱竒者，或言莊夫子子，或言族家子莊助昆弟也。從行至茂陵，詔造賦』。」`  

                          嚴助賦三十五篇。`師古曰：「上言莊怱竒，下言嚴助，史駮文。」`  

                          朱買臣賦三篇。  

                          宗正劉辟彊賦八篇。  

                          司馬遷賦八篇。  

                          郎中臣嬰齊賦十篇。  

                          臣說賦九篇。`師古曰：「說，名，音悅。」`  

                          臣吾賦十八篇。  

                          遼東太守蘇季賦一篇。  

                          蕭望之賦四篇。  

                          河內太守徐明賦三篇。`字長君，東海人，元、成世歷五郡太守，有能名。`  

                          給事黃門侍郎李息賦九篇。  

                          淮陽憲王賦二篇。  

                          楊雄賦十二篇。  

                          待詔馮商賦九篇。  

                          博士弟子杜參賦二篇。`師古曰：「劉向別錄云『臣向謹與長社尉杜參校中祕書』。劉歆又云『參，杜陵人，以陽朔元年病死，死時年二十餘』。」`  

                          車郎張豐賦三篇。`張子僑子。`  

                          驃騎將軍朱宇賦三篇。`師古曰：「劉向別錄云『驃騎將軍史朱宇』，志以宇在驃騎府，故緫言驃騎將軍。」`

　　**右賦二十一家，二百七十四篇。**`入楊雄八篇。`

孫卿賦十篇。  

                          秦時雜賦九篇。  

                          李思孝景皇帝頌十五篇。  

                          廣川惠王越賦五篇。  

                          長沙王羣臣賦三篇。  

                          魏內史賦二篇。  

                          東暆令延年賦七篇。`師古曰：「東暆，縣名。暆音移。」`  

                          衞士令李忠賦二篇。  

                          張偃賦二篇。  

                          賈充賦四篇。  

                          張仁賦六篇。  

                          秦充賦二篇。  

                          李步昌賦二篇。  

                          侍郎謝多賦十篇。  

                          平陽公主舍人周長孺賦二篇。  

                          雒陽錡華賦九篇。`師古曰：「錡，姓；華，名。錡音魚綺反。」`  

                          眭弘賦一篇。`師古曰：「即眭孟也。眭音先隨反。」`  

                          別栩陽賦五篇。`服虔曰：「栩音詡。」`  

                          臣昌市賦六篇。  

                          臣義賦二篇。  

                          黃門書者假史王商賦十三篇。  

                          侍中徐博賦四篇。  

                          黃門書者王廣呂嘉賦五篇。  

                          漢中都尉丞華龍賦二篇。  

                          左馮翊史路恭賦八篇。

　　**右賦二十五家，百三十六篇。**

客主賦十八篇。  

                          雜行出及頌德賦二十四篇。  

                          雜四夷及兵賦二十篇。  

                          雜中賢失意賦十二篇。  

                          雜思慕悲哀死賦十六篇。  

                          雜鼓琴劔戲賦十三篇。  

                          雜山陵水泡雲氣雨旱賦十六篇。`師古曰：「泡，水上浮漚也。泡音普交反。漚音一侯反。」`  

                          雜禽獸六畜昆蟲賦十八篇。  

                          雜器械草木賦三十三篇。  

                          大雜賦三十四篇。  

                          成相雜辭十一篇。  

                          隱書十八篇。`師古曰：「劉向別錄云『隱書者，疑其言以相問，對者以慮思之，可以無不諭』。」`

　　**右雜賦十二家，二百三十三篇。**

高祖歌詩二篇。  

                          泰一雜甘泉壽宮歌詩十四篇。  

                          宗廟歌詩五篇。  

                          漢興以來兵所誅滅歌詩十四篇。  

                          出行巡狩及游歌詩十篇。  

                          臨江王及愁思節士歌詩四篇。  

                          李夫人及幸貴人歌詩三篇。  

                          詔賜中山靖王子噲及孺子妾氷未央材人歌詩四篇。`師古曰：「孺子，王妾之有品號者也。妾，王之衆妾也。冰，其名。材人，天子內官。」`  

                          吳楚汝南歌詩十五篇。  

                          燕代謳鴈門雲中隴西歌詩九篇。  

                          邯鄲河間歌詩四篇。  

                          齊鄭歌詩四篇。  

                          淮南歌詩四篇。  

                          左馮翊秦歌詩三篇。  

                          京兆尹秦歌詩五篇。  

                          河東蒲反歌詩一篇。  

                          黃門倡車忠等歌詩十五篇。  

                          雜各有主名歌詩十篇。  

                          雜歌詩九篇。  

                          雒陽歌詩四篇。  

                          河南周歌詩七篇。  

                          河南周歌聲曲折七篇。  

                          周謠歌詩七十五篇。  

                          周謠歌詩聲曲折七十五篇。  

                          諸神歌詩三篇。  

                          送迎靈頌歌詩三篇。  

                          周歌詩二篇。  

                          南郡歌詩五篇。

　　**右歌詩二十八家，三百一十四篇。**

　　**凡詩賦百六家，千三百一十八篇。**`入楊雄八篇。`

傳曰：「不歌而誦謂之賦，登高能賦可以為大夫。」言感物造耑，材知深美，`師古曰：「耑，古端字也。因物動志，則造辭義之端緒。」`可與圖事，故可以為列大夫也。古者諸侯卿大夫交接鄰國，以微言相感，當揖讓之時，必稱詩以諭其志，蓋以別賢不肖而觀盛衰焉。故孔子曰「不學詩，無以言」也。`師古曰：「論語載孔子戒伯魚之辭也。」`春秋之後，周道寖壞，`師古曰：「寖，漸也。」`聘問歌詠不行於列國，學詩之士逸在布衣，而賢人失志之賦作矣。大儒孫卿及楚臣屈原離讒憂國，皆作賦以風，`師古曰：「離，遭也。風讀曰諷。次下亦同。」`咸有惻隱古詩之義。其後宋玉、唐勒，漢興枚乘、司馬相如，下及楊子雲，競為侈麗閎衍之詞，沒其風諭之義。是以楊子悔之，曰：「詩人之賦麗以則，辭人之賦麗以淫。`師古曰：「辭人，言後代之為文辭。」`如孔氏之門人用賦也，則賈誼登堂，相如入室矣，如其不用何！」`師古曰：「言孔氏之門旣不用賦，不可如何。謂賈誼、相如無所施也。」`自孝武立樂府而采歌謠，於是有代趙之謳，秦楚之風，皆感於哀樂，緣事而發，亦可以觀風俗，知薄厚云。序詩賦為五種。

吳孫子兵法八十二篇。`圖九卷。``師古曰：「孫武也，臣於闔廬。」`  

                          齊孫子八十九篇。`圖四卷。``師古曰：「孫臏。」`  

                          公孫鞅二十七篇。  

                          吳起四十八篇。`有列傳。`  

                          范蠡二篇。`越王句踐臣也。`  

                          大夫種三篇。`與范蠡俱事句踐。`  

                          李子十篇。  

                          娷一篇。`師古曰：「娷音女瑞反，蓋說兵法者，人名也。」`  

                          兵春秋三篇。  

                          龐煖三篇。`師古曰：「煖音許遠反，又音許元反。」`  

                          兒良一篇。`師古曰：「六國時人也。兒音五溪反。」`  

                          廣武君一篇。`李左車。`  

                          韓信三篇。`師古曰：「淮陰侯。」`

　　**右兵權謀十三家，二百五十九篇。**`省伊尹、太公、管子、孫卿子、鶡冠子、蘇子、蒯通、陸賈、淮南王二百五十九種，出司馬法入禮也。`

權謀者，以正守國，以竒用兵，先計而後戰，兼形埶，包陰陽，用技巧者也。

楚兵法七篇。`圖四卷。`  

                          蚩尤二篇。`見呂刑。`  

                          孫軫五篇。`圖二卷。`  

                          繇叙二篇。  

                          王孫十六篇。`圖五卷。`  

                          尉繚三十一篇。  

                          魏公子二十一篇。`圖十卷。名無忌，有列傳。`  

                          景子十三篇。  

                          李良三篇。  

                          丁子一篇。  

                          項王一篇。`名籍。`

　　右兵形埶十一家，九十二篇。圖十八卷。

形埶者，靁動風舉，後發而先至，離合背鄉，變化無常，`師古曰：「背音步內反。鄉讀曰嚮。」`以輕疾制敵者也。

太壹兵法一篇。  

                          天一兵法三十五篇。  

                          神農兵法一篇。  

                          黃帝十六篇。`圖三卷。`  

                          封胡五篇。`黃帝臣，依託也。`  

                          風后十三篇。`圖二卷。黃帝臣，依託也。`  

                          力牧十五篇。`黃帝臣，依託也。`  

                          鵊冶子一篇。`圖一卷。``晉灼曰：「鵊音夾。」`  

                          鬼容區三篇。`圖一卷。黃帝臣，依託。``師古曰；「即鬼臾區也。」`  

                          地典六篇。  

                          孟子一篇。  

                          東父三十一篇。  

                          師曠八篇。`晉平公臣。`  

                          萇弘十五篇。`周史。`  

                          別成子望軍氣六篇。`圖三卷。`  

                          辟兵威勝方七十篇。

　　**右陰陽十六家，二百四十九篇。**`圖十卷。`

陰陽者，順時而發，推刑德，隨斗擊，因五勝，`師古曰：「五勝，五行相勝也。」`假鬼神而為助者也。

鮑子兵法十篇。`圖一卷。`  

                          五子胥十篇。`圖一卷。`  

                          公勝子五篇。  

                          苗子五篇。`圖一卷。`  

                          逢門射法二篇。`師古曰：「即逢蒙。」`  

                          陰通成射法十一篇。  

                          李將軍射法三篇。`師古曰：「李廣。」`  

                          魏氏射法六篇。  

                          彊弩將軍王圍射法五卷。`師古曰：「圍，郁郅人也，見趙充國傳。」`  

                          望遠連弩射法具十五篇。  

                          護軍射師王賀射書五篇。  

                          蒲苴子弋法四篇。`師古曰：「苴音子余反。」`  

                          劔道三十八篇。  

                          手搏六篇。  

                          雜家兵法五十七篇。  

                          蹵`𩌽`二十五篇。`師古曰：「𩌽以韋為之，實以物，蹴蹋之以為戲也。蹴𩌽，陳力之事，故附於兵法焉。蹴音子六反。𩌽音巨六反。」`

　　**右兵技巧十三家，百九十九篇。**`省墨子重，入蹵𩌽也。`

技巧者，習手足，便器械，積機關，以立攻守之勝者也。

　　**凡兵書五十三家，七百九十篇，圖四十三卷。**`省十家二百七十一篇重，入蹵𩌽家二十五篇，出司馬法百五十五篇入禮也。`

兵家者，蓋出古司馬之職，王官之武備也。洪範八政，八曰師。孔子曰為國者「足食足兵」，`師古曰：「論語載孔子之言。無兵與食，不可以為國。」`「以不敎民戰，是謂弃之」，`師古曰：「亦論語所載孔子之言，非其不素習武備。」`明兵之重也。易曰「古者弦木為弧，剡木為矢，弧矢之利，以威天下」，`師古曰：「下繫之辭也。弧，木弓也。剡謂銳而利之也，音弋冉反。」`其用上矣。後世燿金為刃，割革為甲，`師古曰：「燿讀與鑠同，謂銷也。」`器械甚備。下及湯武受命，以師克亂而濟百姓，動之以仁義，行之以禮讓，司馬法是其遺事也。自春秋至於戰國，出竒設伏，變詐之兵並作。漢興，張良、韓信序次兵法，凡百八十二家，刪取要用，定著三十五家。諸呂用事而盜取之。武帝時，軍政楊㒒捃摭遺逸，紀奏兵錄，`師古曰；「捃摭，謂拾取之。捃音九問反。摭音之石反。」`猶未能備。至于孝成，命任宏論次兵書為四種。

泰壹雜子星二十八卷。  

                          五殘雜變星二十一卷。`師古曰：「五殘，星名也。見天文志。」`  

                          黃帝雜子氣三十三篇。  

                          常從日月星氣二十一卷。`師古曰：「常從，人姓名也，老子師之。」`  

                          皇公雜子星二十二卷。  

                          淮南雜子星十九卷。  

                          泰壹雜子雲雨三十四卷。  

                          國章觀霓雲雨三十四卷。  

                          泰階六符一卷。`李竒曰：「三台謂之泰階，兩兩成體，三台故六。觀色以知吉凶，故曰符。」`  

                          金度玉衡漢五星客流出入八篇。  

                          漢五星彗客行事占驗八卷。  

                          漢日旁氣行事占驗三卷。  

                          漢流星行事占驗八卷。  

                          漢日旁氣行占驗十三卷。  

                          漢日食月暈雜變行事占驗十三卷。  

                          海中星占驗十二卷。  

                          海中五星經雜事二十二卷。  

                          海中五星順逆二十八卷。  

                          海中二十八宿國分二十八卷。  

                          海中二十八宿臣分二十八卷。  

                          海中日月彗虹雜占十八卷。  

                          圖書祕記十七篇。

　　**右天文二十一家，四百四十五卷。**

天文者，序二十八宿，步五星日月，以紀吉凶之象，聖王所以參政也。易曰：「觀乎天文，以察時變。」`師古曰：「賁卦之彖辭也。」`然星事𣧑悍，非湛密者弗能由也。`師古曰：「𣧑讀與凶同。湛讀曰沈。由，用也。」`夫觀景以譴形，非明王亦不能服聽也。以不能由之臣，諫不能聽之王，此所以兩有患也。

黃帝五家歷三十三卷。  

                          顓頊歷二十一卷。  

                          顓頊五星歷十四卷。  

                          日月宿歷十三卷。  

                          夏殷周魯歷十四卷。  

                          天歷大歷十八卷。  

                          漢元殷周諜歷十七卷。  

                          耿昌月行帛圖二百三十二卷。  

                          耿昌月行度二卷。  

                          傳周五星行度三十九卷。  

                          律歷數法三卷。  

                          自古五星宿紀三十卷。  

                          太歲謀日晷二十九卷。  

                          帝王諸侯世譜二十卷。  

                          古來帝王年譜五卷。  

                          日晷書三十四卷。  

                          許商筭術二十六卷。  

                          杜忠筭術十六卷。

　　**右歷譜十八家，六百六卷。**

歷譜者，序四時之位，正分至之節，會日月五星之辰，以考寒暑殺生之實。故聖王必正歷數，以定三統服色之制，又以探知五星日月之會。凶阨之患，吉隆之喜，其術皆出焉。此聖人知命之術也，非天下之至材，其孰與焉！`師古曰：「與讀曰豫。」`道之亂也，患出於小人而強欲知天道者，壞大以為小，削遠以為近，是以道術破碎而難知也。

泰一陰陽二十三卷。  

                          黃帝陰陽二十五卷。  

                          黃帝諸子論陰陽二十五卷。  

                          諸王子論陰陽二十五卷。  

                          太元陰陽二十六卷。  

                          三典陰陽談論二十七卷。  

                          神農大幽五行二十七卷。  

                          四時五行經二十六卷。  

                          猛子閭昭二十五卷。  

                          陰陽五行時令十九卷。  

                          堪輿金匱十四卷。`師古曰：「許慎云『堪，天道；輿，地道也』。」`  

                          務成子災異應十四卷。  

                          十二典災異應十二卷。  

                          鍾律災異二十六卷。  

                          鍾律叢辰日苑二十三卷。  

                          鍾律消息二十九卷。  

                          黃鍾七卷。  

                          天一六卷。  

                          泰一二十九卷。  

                          刑德七卷。  

                          風鼓六甲二十四卷。  

                          風后孤虛二十卷。  

                          六合隨典二十五卷。  

                          轉位十二神二十五卷。  

                          羨門式法二十卷。  

                          羨門式二十卷。  

                          文解六甲十八卷。  

                          文解二十八宿二十八卷。  

                          五音竒胲用兵二十三卷。`如淳曰：「音該。」師古曰：「許慎云『胲，軍中約也』。」`  

                          五音竒胲刑德二十一卷。  

                          五音定名十五卷。

　　**右五行三十一家，六百五十二卷。**

五行者，五常之形氣也。書云「初一曰五行，次二曰羞用五事」，`師古曰：「周書洪範之辭也。」`言進用五事以順五行也。貌、言、視、聽、思心失，而五行之序亂，五星之變作，皆出於律歷之數而分為一者也。`師古曰：「說皆在五行志也。」`其法亦起五德終始，推其極則無不至。而小數家因此以為吉凶，而行於世，濅以相亂。`師古曰：「濅，漸也。」`

龜書五十二卷。  

                          夏龜二十六卷。  

                          南龜書二十八卷。  

                          巨龜三十六卷。  

                          雜龜十六卷。  

                          蓍書二十八卷。  

                          周易三十八卷。  

                          周易明堂二十六卷。  

                          周易隨曲射匿五十卷。  

                          大筮衍易二十八卷。  

                          大次雜易三十卷。  

                          鼠序卜黃二十五卷。  

                          於陵欽易吉凶二十三卷。  

                          任良易旗七十一卷。  

                          易卦八具。

　　**右蓍龜十五家，四百一卷。**

蓍龜者，聖人之所用也。書曰：「女則有大疑，謀及卜筮。」`師古曰：「周書洪範之辭也。言所為之事有疑，則以卜筮決之也。龜曰卜，蓍曰筮。」`易曰：「定天下之吉凶，成天下之亹亹者，莫善於蓍龜。」「是故君子將有為也，將有行也，問焉而以言，其受命也如嚮，無有遠近幽深，遂知來物。非天下之至精，其孰能與於此！」`師古曰：「皆上繫之辭也。亹亹，深遠也。言君子所為行，皆以其言問於易。受命如嚮者，謂示以吉凶，其應速疾，如響之隨聲也。遂猶究也。來物謂當來之事也。嚮與響同。與讀曰豫。」`及至衰世，解於齊戒，而婁煩卜筮，`師古曰：「解讀曰懈。齊讀曰齋。婁讀曰屢。」`神明不應。故筮瀆不告，易以為忌；`師古曰：「易蒙卦之辭曰『初筮告，再三瀆，瀆則不告』，言童蒙之來決疑。初則以實而告，至於再三，為其煩瀆，乃不告也。」`龜厭不告，詩以為刺。`師古曰：「小雅小旻之詩曰『我龜旣厭，不我告猶』，言卜問煩數，媟嫚於龜，龜靈厭之，不告以道也。」`

黃帝長柳占夢十一卷。  

                          甘德長柳占夢二十卷。  

                          武禁相衣器十四卷。  

                          嚏耳鳴雜占十六卷。`師古曰：「嚏音丁計反。」`  

                          禎祥變怪二十一卷。  

                          人鬼精物六畜變怪二十一卷。  

                          變怪誥咎十三卷。  

                          執不祥劾鬼物八卷。  

                          請官除訞祥十九卷。`師古曰：「訞字與妖同。」`  

                          禳祀天文十八卷。`師古曰：「禳，除災也，音人羊反。」`  

                          請禱致福十九卷。  

                          請雨止雨二十六卷。  

                          泰壹雜子候歲二十二卷。  

                          子贛雜子候歲二十六卷。  

                          五法積貯寶臧二十三卷。  

                          神農敎田相土耕種十四卷。  

                          昭明子釣種生魚鼈八卷。  

                          種樹臧果相蠶十三卷。

　　**右雜占十八家，三百一十三卷。**

雜占者，紀百事之象，候善惡之徵。`師古曰：「徵，證也。」`易曰：「占事知來。」`師古曰：「下繫之辭也。言有事而占，則覩方來之驗也。」`衆占非一，而夢為大，故周有其官。`師古曰：「謂大卜掌三夢之法，又占夢中士二人，皆宗伯之屬官。」`而詩載熊羆虺蛇衆魚旐旟之夢，著明大人之占，以考吉凶，`師古曰：「小雅斯干之詩曰：『吉夢維何？維熊維羆，男子之祥；維虺維蛇，女子之祥。』無羊之詩曰：『牧人乃夢，衆維魚矣，旐維旟矣。大人占之，衆維魚矣，實維豐年，旐維旟矣，室家溱溱。』言熊羆虺蛇皆為吉祥之夢，而生男女。及見衆魚，則為豐年之應，旐旟則為多盛之象。大人占之，謂以聖人占夢之法占之也。畫龜蛇曰旐，鳥隼曰旟。」`蓋參卜筮。春秋之說訞也，曰：「人之所忌，其氣炎以取之，訞由人興也。人失常則訞興，人無釁焉，訞不自作。」`師古曰：「申繻之辭也，事見莊公十四年。炎謂火之光始燄燄也。言人之所忌，其氣燄引致於災也。釁，瑕也。失常，謂反五常之德也。炎讀與燄同。」`故曰：「德勝不祥，義厭不惠。」`師古曰：「厭音伊葉反。惠，順也。」`桑穀共生，大戊以興；鴝雉登鼎，武丁為宗。`師古曰：「說在郊祀、五行志。」`然惑者不稽諸躬，而忌訞之見，`師古曰：「稽，考也，計也。」`是以詩刺「召彼故老，訊之占夢」，`師古曰：「小雅正月之詩也。故老，元老也。訊，問也。言不能修德以禳災，但問元老以占夢之吉凶。」`傷其舍本而憂末，不能勝凶咎也。

山海經十三篇。  

                          國朝七卷。  

                          宮宅地形二十卷。  

                          相人二十四卷。  

                          相寶劔刀二十卷。  

                          相六畜三十八卷。

　　**右形法六家，百二十二卷。**

形法者，大舉九州之埶以立城郭室舍形，人及六畜骨法之度數、器物之形容以求其聲氣貴賤吉凶。猶律有長短，而各徵其聲，非有鬼神，數自然也。然形與氣相首尾，亦有有其形而無其氣，有其氣而無其形，此精微之獨異也。

　　 **凡數術百九十家，二千五百二十八卷。**

數術者，皆明堂羲和史卜之職也。史官之廢乆矣，其書旣不能具，雖有其書而無其人。易曰：「苟非其人，道不虛行。」`師古曰：「下繫之辭也。言道由人行。」`春秋時魯有梓慎，鄭有裨竈，晉有卜偃，宋有子韋。六國時楚有甘公，魏有石申夫。漢有唐都，庶得麤觕。`師古曰：「觕，粗略也，音才戶反。」`蓋有因而成易，無因而成難，故因舊書以序數術為六種。

黃帝內經十八卷。  

                          外經三十七卷。  

                          扁鵲內經九卷。  

                          外經十二卷。  

                          白氏內經三十八卷。  

                          外經三十六卷。  

                          旁篇二十五卷。

　　**右醫經七家，二百一十六卷。**

醫經者，原人血脉經落骨髓陰陽表裏，以起百病之本，死生之分，而用度箴石湯火所施，`師古曰：「箴，所以刺病也。石謂砭石，即石箴也。古者攻病則有砭，今其術絕矣。箴音之林反。砭音彼廉反。」`調百藥齊和之所宜。`師古曰：「齊音才詣反，其下並同。和音乎卧反。」`至齊之得，猶慈石取鐵，以物相使。拙者失理，以瘉為劇，以生為死。`師古曰：「瘉讀與愈同。愈，差也。」`

五藏六府痺十二病方三十卷。`師古曰：「痺，風溼之病，音必二反。」`  

                          五藏六府疝十六病方四十卷。`師古曰：「疝，心腹氣病，音山諫反，又音刪。」`  

                          五藏六府癉十二病方四十卷。`師古曰：「癉，黃病，音丁韓反。」`  

                          風寒熱十六病方二十六卷。  

                          泰始黃帝扁鵲俞拊方二十三卷。`應劭曰：「黃帝時醫也。」師古曰：「拊音膚。」`  

                          五藏傷中十一病方三十一卷。  

                          客疾五藏狂顛病方十七卷。  

                          金創瘲瘛方三十卷。`服虔曰：「音𤸪引之𤸪。」師古曰：「小兒病也。瘛音充制反。瘲音子用反。」`  

                          婦人嬰兒方十九卷。  

                          湯液經法三十二卷。  

                          神農黃帝食禁七卷。

　　**右經方十一家，二百七十四卷。**

經方者，本草石之寒溫，量疾病之淺深，假藥味之滋，因氣感之宜，辯五苦六辛，致水火之齊，以通閉解結，反之於平。及失其宜者，以熱益熱，以寒增寒，精氣內傷，不見於外，是所獨失也。故諺曰：「有病不治，常得中醫。」

容成陰道二十六卷。  

                          務成子陰道三十六卷。  

                          堯舜陰道二十三卷。  

                          湯盤庚陰道二十卷。  

                          天老雜子陰道二十五卷。  

                          天一陰道二十四卷。  

                          黃帝三王養陽方二十卷。  

                          三家內房有子方十七卷。

　　**右房中八家，百八十六卷。**

房中者，情性之極，至道之際，是以聖王制外樂以禁內情，而為之節文。傳曰：「先王之作樂，所以節百事也。」樂而有節，則和平壽考。及迷者弗顧，以生疾而隕性命。

宓戲雜子道二十篇。  

                          上聖雜子道二十六卷。  

                          道要雜子十八卷。  

                          黃帝雜子步引十二卷。  

                          黃帝岐伯按摩十卷。  

                          黃帝雜子芝菌十八卷。`師古曰：「服餌芝菌之法也。菌音求閔反。」`  

                          黃帝雜子十九家方二十一卷。  

                          泰壹雜子十五家方二十二卷。  

                          神農雜子技道二十三卷。  

                          泰壹雜子黃冶三十一卷。`師古曰：「黃冶，釋在郊祀志。」`

　　**右神僊十家，二百五卷。**

神僊者，所以保性命之真，而游求於其外者也。聊以盪意平心，同死生之域，`師古曰：「盪，滌。一曰，盪，放也。」`而無怵惕於匈中。然而或者專以為務，則誕欺怪迂之文彌以益多，`師古曰：「誕，大言也。迂，遠也。」`非聖王之所以敎也。孔子曰：「索隱行怪，後世有述焉，吾不為之矣。」`師古曰：「禮記載孔子之言。索隱，求索隱暗之事，而行怪迂之道，妄令後人有所祖述，非我本志。」`

　　**凡方技三十六家，八百六十八卷。**

方技者，皆生生之具，王官之一守也。太古有歧伯、俞拊，中世有扁鵲、秦和，`師古曰：「和，秦醫名也。」`蓋論病以及國，原診以知政。`師古曰：「診，視驗，謂視其脈及色候也。診音軫，又音丈刃反。」`漢興有倉公。今其技術晻昧，`師古曰：「晻與暗同。」`故論其書，以序方技為四種。

大凡書，六略三十八種，五百九十六家，萬三千二百六十九卷。`入三家，五十篇，省兵十家。`

* * *

[上卷](029.md) / [漢書目錄](a02.md) / [下卷](031.md) /			  

    