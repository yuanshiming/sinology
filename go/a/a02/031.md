 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷三十一 ‧ 陳勝項籍列傳第一`

* * *

服虔曰：「傳次其時之先後耳，不以賢智功之大小也。」師古曰：「雖次時之先後，亦以事類相從。如江充、息夫躬與蒯通同傳，賈山與路溫舒同傳，嚴助與賈捐之同傳之類是也。」

陳勝字涉，陽城人。`師古曰：「地理志屬汝南郡。」`吳廣，字叔，陽夏人也。`師古曰：「地理志屬淮陽。夏音工雅反。」`勝少時，甞與人傭耕。`師古曰：「與人，與人俱也。傭耕，謂受其雇直而為之耕，言賣功傭也。」`輟耕之壟上，`師古曰：「輟，止也。之，往也。壟上，謂田中之高處。」`悵然甚乆，曰：「苟富貴，無相忘！」`師古曰：「但一人富貴，不問彼此，皆不相忘也。」`傭者笑而應曰：「若為傭耕，何富貴也？」勝太息曰：「嗟乎，燕雀安知鴻鵠之志哉！」`師古曰：「鴻，大鳥也，水居。鵠，黃鵠也，一舉千里。鵠音胡督反。」`

秦二世元年秋七月，發閭左戍漁陽九百人，`師古曰：「閭，里門也。發閭左之人皆遣戍也。解具在食貨志。」`勝、廣皆為屯長。`師古曰：「人所聚曰屯，為其長帥也。」`行至鄿大澤鄉，會天大雨，道不通，度已失期。失期法斬，`師古曰：「度謂量計之，音大各反。」`勝、廣乃謀曰：「今亡亦死，舉大計亦死，等死，死國可乎？」勝曰：「天下苦秦乆矣。吾聞二世，少子，不當立，當立者乃公子扶蘇。扶蘇以數諫故不得立，上使外將兵。`師古曰：「數音所角反。下皆類此。」`今或聞無罪，二世殺之。百姓多聞其賢，未知其死。`如淳曰：「扶蘇自殺，故人不知其死。或以為不知何坐而死，故天下冤二世殺之。」師古曰：「如、或說皆非也。此言我聞二世已殺扶蘇矣，而百姓皆未知之，故勝、廣舉事詐自稱扶蘇耳。」`項燕為楚將，數有功，`師古曰：「燕音一千反。」`愛士卒，楚人憐之。或以為在。今誠以吾衆為天下倡，宜多應者。」`師古曰：「倡讀曰唱，謂首號令也。」`廣以為然。迺行卜。卜者知其指意，曰：「足下事皆成，有功。然足下卜之鬼乎！」`李竒曰：「卜者誡曰，所卜事雖成，當死為鬼。惡指斥言，而勝失其指，反依鬼神起怪也。」蘇林曰：「狐鳴祠中即是也。」如淳曰：「以鬼道威衆乎，或但用人事也。」師古曰：「李、如之說皆非也。卜者云事成有功，然須假託鬼神乃可暴起耳。故勝、廣曉此意，則為魚書狐鳴以威衆耳。」`勝、廣喜，念鬼，曰：「此敎我先威衆耳。」迺丹書帛曰「陳勝王」，置人所罾魚腹中。`師古曰：「罾，魚網也，形如仰繖蓋，四維而舉之，音曾。」`卒買魚亨食，得書，已怪之矣。`師古曰：「亨音普庚反。」`又間令廣之次所旁叢祠中，夜構火，狐鳴呼曰：「大楚興，陳勝王。」`鄭氏曰：「間謂竊令人行也。」張晏曰：「戍人所止處也。叢，鬼所憑也。」師古曰：「張說非也。此言密於廣所次舍處旁側叢祠中為之，非戍人所止處也。叢謂草木岑蔚者也。祠，神祠也。構謂結起也。呼音火故反。」`卒皆夜驚恐。旦日，卒中往往指目勝、廣。`師古曰：「指而私目視之。」`

勝、廣素愛人，士卒多為用。將尉醉，`師古曰：「將尉者，其官本尉耳。時領戍人，故為將尉。」`廣故數言欲亡，忿尉，令辱之，以激怒其衆。尉果笞廣。尉劔挺，廣起奪而殺尉。`師古曰：「挺，拔也。尉劔自拔出，廣因奪取之。」`勝佐之，并殺兩尉。召令徒屬曰：「公等遇雨，皆已失期，當斬。藉弟令毋斬，`服虔曰：「藉猶借也。弟，使也。」應劭曰：「藉，吏士名藉也。弟，次也。言今失期當斬，就使藉弟幸得不斬，戍死者固十六七也。」蘇林曰：「藉，假；弟，且也。」晉灼曰：「酈食其傳『弟言之』，外戚傳『弟一見我』，蘇說是也。」師古曰：「服、應說弟義皆非也。晉氏意頗近之，而猶未得。漢書諸言弟者甚衆。弟，但也，語有緩急耳。言但令無斬也。今俗人語稱但者，急言之則音如弟矣。酈食其、外戚傳所云弟者，皆謂但耳，義非且也。」`而戍死者固什六七。且壯士不死則已，死則舉大名耳。侯王將相，寧有種乎！」`師古曰：「言求之而得，不必胤胄。」`徒屬皆曰：「敬受令。」乃詐稱公子扶蘇、項燕，從民望也。袒右，稱大楚。`師古曰：「袒右者，脫右肩之衣。當時取異於凡衆也。」`為壇而盟，祭以尉首。`師古曰：「以所殺尉之首祭神也。」`勝自立為將軍，廣為都尉。攻大澤鄉，拔之。收兵而攻鄿，蘄下。乃令符離人葛嬰將兵徇蘄以東，`李竒曰：「徇，略也。」師古曰：「音似峻反。」`攻銍、酇、苦、柘、譙，皆下之。`師古曰：「五縣名也。銍音竹乙反。酇音才多反。」`行收兵，比至陳，`師古曰：「比音必寐反。」`兵車六七百乘，騎千餘，卒數萬人。攻陳，陳守令皆不在，`師古曰：「守，郡守也。令，縣令也。」`獨守丞與戰譙門中。`晉灼曰：「譙門，義闕。」師古曰：「守丞，謂郡丞之居守者。一曰郡守之丞，故曰守丞。譙門，謂門上為高樓以望者耳。樓一名譙，故謂美麗之樓為麗譙。譙亦呼為巢。所謂巢車者，亦於兵車之上為樓以望敵也。譙巢聲相近，本一物也。今流俗書本譙下有城字，非也。此自陳耳，非譙之城。譙城前已下矣。」`不勝，守丞死。乃入據陳。數日，號召三老豪桀會計事。`師古曰：「號令召呼之。」`皆曰：「將軍身被堅執銳，`師古曰：「堅，堅甲也。銳，利兵也。」`伐無道，誅暴秦，復立楚之社稷，功宜為王。」勝乃立為王，號張楚。`劉德曰：「若云張大楚國也。」張晏曰：「先是楚為秦滅，已弛，今立楚，為張也。」師古曰：「張說是也。」`

於是諸郡縣苦秦吏暴，皆殺其長吏，將以應勝。迺以廣為假王，監諸將以西擊滎陽。令陳人武臣、張耳、陳餘徇趙，汝陰人鄧宗徇九江郡。當此時，楚兵數千人為聚者不可勝數。`師古曰：「聚音材喻反。」`

葛嬰至東城，立襄彊為楚王。`師古曰：「東城，縣名，地理志屬九江郡。」`後聞勝已立，因殺襄彊，還報。至陳，勝殺嬰，令魏人周市北徇魏地。`師古曰：「即梁地，非河東之魏也。」`廣圍滎陽。李由為三川守守滎陽，廣不能下。勝徵國之豪桀與計，`師古曰：「徵，召也。」`以上蔡人房君蔡賜為上柱國。`鄭氏曰：「房君，官號也。姓蔡名賜。」晉灼曰：「張耳傳言相國房君是也。」師古曰：「房君者，封邑之名，非官號也。」`

周文，陳賢人也，甞為項燕軍視日，`文穎曰：「周文即周章也。」服虔曰：「視日旁氣也。」如淳曰：「視日時吉凶舉動之占。」師古曰：「視日，如說是也。」`事春申君，`應劭曰：「楚相黃歇。」`自言習兵。勝與之將軍印，西擊秦。行收兵至關，車千乘，卒十萬，至戲，軍焉。`師古曰：「戲，水名，在新豐東，音許宜反。解具在高紀。」`秦令少府章邯免驪山徒、人奴產子，`服虔曰：「家人之產奴也。」師古曰：「奴產子，猶今人云家生奴也。」`悉發以擊楚軍，大敗之。周文走出關，止屯曹陽。`晉灼曰：「亭名也，在弘農東十三里，魏武帝改為好陽。」師古曰：「曹水之陽也。其水出陝縣西南峴頭山而北流入河，今謂之好陽澗，在陝縣西四十五里。」`二月餘，章邯追敗之，復走黽池。`師古曰：「黽音湎。」`十餘日，章邯擊，大破之。周文自剄，軍遂不戰。

武臣至邯鄲，自立為趙王，陳餘為大將軍，張耳、召騷為左右丞相。`師古曰：「召讀曰邵。」`勝怒，捕繫武臣等家室，欲誅之。柱國曰：「秦未亡而誅趙王將相家屬，此生一秦，`師古曰：「言為讎敵，與秦無異。」`不如因立之。」勝乃遣使者賀趙，而徙繫武臣等家屬宮中。`師古曰：「徙居宮中，示優禮也。拘而不遣，故謂之繫。」`而封張耳子敖為成都君，趣趙兵亟入關。`師古曰：「趣讀曰促。亟，急也，音居力反。」`趙王將相相與謀曰：「王王趙，非楚意也。楚已誅秦，必加兵於趙。計莫如毋西兵，`師古曰：「勿令兵西出也。」`使使北徇燕地以自廣。趙南據大河，北有燕代，楚雖勝秦，不敢制趙，若不勝秦，必重趙。`師古曰：「重謂尊重也。」`趙承秦楚之敝，可以得志於天下。」趙王以為然，因不西兵，而遣故上谷卒史韓廣將兵北徇燕。`張晏曰：「卒史，曹史也。」`

燕地貴人豪桀謂韓廣曰：「楚趙皆已立王。燕雖小，亦萬乘之國也，願將軍立為王。」韓廣曰：「廣母在趙，不可。」燕人曰：「趙方西憂秦，南憂楚，其力不能禁我。且以楚之強，不敢害趙王將相之家，今趙獨安敢害將軍家乎？」韓廣以為然，乃自立為燕王。居數月，趙奉燕王母家屬歸之。

是時，諸將徇地者不可勝數。周市北至狄，`師古曰：「縣名也，後漢安帝時改名臨濟。」`狄人田儋殺狄令，自立為齊王，反擊周市。市軍散，還至魏地，立魏後故甯陵君咎為魏王。`應劭曰：「魏諸公子，名咎。欲立六國後以樹黨也。」`咎在勝所，不得之魏。魏地已定，欲立周市為王，市不肯。使者五反，`師古曰：「反謂回還也。」`勝乃立甯陵君為魏王，遣之國。周市為相。

將軍田臧等相與謀曰：「周章軍已破，`服虔曰：「周章即周文。」`秦兵且至，我守滎陽城不能下，秦軍至，必大敗。不如少遺兵，足以守滎陽，`師古曰：「遺，留也。」`悉精兵迎秦軍。`師古曰：「悉，盡也。」`今假王驕，不知兵權，不可與計，非誅之，事恐敗。」因相與矯陳王令以誅吳廣，`師古曰：「矯，詐也。託言受令也。」`獻其首於勝。勝使賜田臧楚令尹印，使為上將。田臧迺使諸將李歸等守滎陽城，自以精兵西迎秦軍於敖倉。與戰，田臧死，軍破。章邯進擊李歸等滎陽下，破之，李歸死。

陽城人鄧說將兵居郯，`師古曰：「說讀曰悅。郯，東海縣也，音談。」`章邯別將擊破之，鄧說走陳。銍人五逢將兵居許，章邯擊破之。五逢亦走陳。勝誅鄧說。

勝初立時，淩人秦嘉、銍人董緤、符離人朱雞石、取慮人鄭布、徐人丁疾等皆特起，`張晏曰：「淩，泗水縣也。銍、符離，沛縣也。取慮、徐，臨淮縣也。」師古曰：「緤音先列反。取音趨，又音秋。慮音廬。」`將兵圍東海守於郯。勝聞，迺使武平君畔為將軍，`張晏曰：「畔，名也。」`監郯下軍。秦嘉自立為大司馬，惡屬人，`師古曰：「不欲統屬於人。」`告軍吏曰：「武平君年少，不知兵事，勿聽。」因矯以王命殺武平君畔。

章邯已破五逢，擊陳，柱國房君死。章邯又進擊陳西張賀軍。勝出臨戰，軍破，張賀死。

臘月，`張晏曰：「秦之臘月，夏之九月。」臣瓚曰：「建丑之月也。」師古曰：「史記云胡亥二年十月誅葛嬰，十一月周文死，十二月陳涉死。瓚說是也。」`勝之汝陰，還至下城父，`師古曰：「下城父，地名，在城父縣東。父音甫。」`其御莊賈殺勝以降秦。葬碭，謚曰隱王。

勝故涓人將軍呂臣為蒼頭軍，`應劭曰：「涓人，如謁者。將軍姓呂名臣也。時軍皆著青巾，故曰蒼頭。」服虔曰：「蒼頭謂士卒青帛巾，若赤眉之號，以相別也。」師古曰：「涓，潔也。涓人，主潔除之人。涓音蠲。」`起新陽，`師古曰：「縣名也，屬汝南郡。」`攻陳下之，殺莊賈，復以陳為楚。

初，勝令銍人宋留將兵定南陽，入武關。留已徇南陽，聞勝死，南陽復為秦。`師古曰：「為音于偽反。」`宋留不能入武關，迺東至新蔡，遇秦軍，宋留以軍降秦。秦傳留至咸陽，車裂留以徇。`師古曰：「徇，行示也，以示衆為戒。徇音辭峻反。」`

秦嘉等聞勝軍敗，迺立景駒為楚王，引兵之方與，`師古曰：「之，往也。方與，縣名也。方音房。與音豫。」`欲擊秦軍濟陰下。使公孫慶使齊王，欲與併力俱進。齊王曰：「陳王戰敗，未知其死生，楚安得不請而立王？」公孫慶曰：「齊不請楚而立王，楚何故請齊而立王？且楚首事，當令於天下。」`師古曰：「首事，謂最先起兵。」`田儋殺公孫慶。

秦左右校復攻陳，下之。呂將軍走，徼兵復聚，`如淳曰：「徼，要也。徼散卒復相聚斂也。」師古曰：「徼音工堯反。」`與番盜英布相遇，`師古曰：「番即番陽縣也。於番為盜，故曰番盜。番音蒲何反。其後番字改作鄱。」`攻擊秦左右校，破之青波，`文穎曰：「地名也。」`復以陳為楚。會項梁立懷王孫心為楚王。

陳勝王凡六月。初為王，其故人甞與傭耕者聞之，乃之陳，叩宮門曰：「吾欲見涉。」宮門令欲縛之。自辯數，乃置，`師古曰：「辯數，謂自分別其姓名也，并歷道與涉故舊之事，故舍而不縛也。數音山羽反。」`不肯為通。勝出，遮道而呼涉。`師古曰：「呼謂大喚也，音火故反。」`迺召見，載與歸。入宮，見殿屋帷帳，客曰：「夥，涉之為王沈沈者！」`應劭曰：「夥音禍。沈沈，宮室深邃之貌也。沈音長含反。」`楚人謂多為夥，故天下傳之，「夥涉為王」，由陳涉始。客出入愈益發舒，言勝故情。或言「客愚無知，專妄言，輕威。」勝斬之。諸故人皆自引去，由是無親勝者。以朱防為中正，胡武為司過，主司群臣。諸將徇地，至，令之不是者，繫而罪之。以苛察為忠。其所不善者，不下吏，輒自治。`師古曰：「不以付吏，而防、武自治之。」`勝信用之，諸將以故不親附。此其所以敗也。

勝雖已死，其所置遣侯王將相竟亡秦。高祖時為勝置守冢于碭，至今血食。王莽敗，迺絕。`師古曰：「至今血食者，司馬遷作史記本語也。莽敗乃絕者，班固之詞也。於文為衍，蓋失不刪耳。」`

項籍字羽，下相人也。`韋昭曰：「臨淮縣。」`初起，年二十四。其季父梁，梁父即楚名將項燕者也。家世楚將，封於項，`師古：「即今項城縣。」`故姓項氏。

籍少時，學書不成，去；學劔又不成，去。梁怒之。籍曰：「書足記姓名而已。劔一人敵，不足學，學萬人敵耳。」於是梁竒其意，乃敎以兵法。籍大喜，略知其意，又不肯竟。梁甞有櫟陽逮，請蘄獄掾曹咎書抵櫟陽獄史司馬欣，以故事皆已。`應劭曰：「項梁曾坐事傳繫櫟陽獄，從蘄獄掾曹咎取書與司馬欣。抵，相歸抵也。已，止也。」`梁甞殺人，與籍避仇吳中。吳中賢士大夫皆出梁下。`師古曰：「言皆不及也。」`每有大繇役及喪，梁常主辦，陰以兵法部勒賔客子弟，以知其能。秦始皇帝東遊會稽，度浙江，`應劭曰：「浙音折。」晉灼曰：「江水至會稽山陰為浙江。」`梁與籍觀。籍曰：「彼可取而代也。」梁掩其口，曰：「無妄言，族矣！」`師古曰：「凡言族者，謂族誅之。」`梁以此竒籍。籍長八尺二寸，力扛鼎，`師古曰：「扛，舉也，音江。」`才氣過人。吳中子弟皆憚籍。

秦二世元年，陳勝起。九月，會稽假守通`張晏曰：「假守，兼守也。」晉灼曰：「楚漢春秋云姓殷。」`素賢梁，乃召與計事。梁曰：「方今江西皆反秦，此亦天亡秦時也。先發制人，後發制於人。」守歎曰：「聞夫子楚將世家，唯足下耳！」梁曰：「吳有竒士桓楚，亡在澤中，人莫知其處，獨籍知之。」梁乃戒籍持劔居外待。梁復入，與守語曰：「請召籍，使受令召桓楚。」籍入，梁眴籍曰：「可矣！」`師古曰：「眴，動目也，音舜，動目而使之也。今書本有作眄字者，流俗所改耳。」`籍遂拔劔擊斬守。梁持守頭，佩其印綬。門下驚擾，籍所擊殺數十百人。`師古曰：「數十百人者，八九十乃至百也。他皆類此。」`府中皆讋伏，莫敢復起。`師古曰：「讋，失氣也，音章涉反。」`梁乃召故人所知豪吏，諭以所為，`師古曰：「諭，曉告之。」`遂舉吳中兵。使人收下縣，`師古曰：「四面諸縣也。非郡所都，故謂之下也。」`得精兵八千人，部署豪桀為校尉、候、司馬。`師古曰：「分部而署置之。」`有一人不得官，自言。梁曰：「某時喪，使公主某事，不能辦，以故不任公。」衆乃皆服。梁為會稽將，籍為裨將，`師古曰：「裨，助也，相副助也。裨音頻移反。他皆類此。」`徇下縣。

秦二年，廣陵人召平為陳勝徇廣陵，`師古曰：「召讀曰邵。」`未下。聞陳勝敗走，秦將章邯且至，迺度江矯陳王令，拜梁為楚上柱國，曰：「江東已定，急引兵西擊秦。」梁迺以八千人度江而西。聞陳嬰已下東陽，使使欲與連和俱西。陳嬰者，故東陽令史，`蘇林曰：「曹史也。」晉灼曰：「漢儀注令史曰令史丞，史曰丞史。」師古曰：「晉說是也。」`居縣，素信，為長者。`師古曰：「素立恩信，號為長者。」`東陽少年殺其令，相聚數千人，欲立長，無適用，`師古曰：「適，主也，音與的同。」`迺請陳嬰。嬰謝不能，遂彊立之，縣中從之者得二萬人。欲立嬰為王，異軍蒼頭特起。`應劭曰：「言與衆異也。」`嬰母謂嬰曰：「吾為迺家婦，聞先故未曾貴。`師古曰：「乃，汝也。」`今暴得大名，不祥。不如有所屬，事成猶得封侯，事敗易以亡，非世所指名也。」嬰迺不敢為王，謂其軍吏曰：「項氏世世將家，有名於楚，今欲舉大事，將非其人，不可。`師古曰：「言以不材之人為將，不可求勝也。」`我倚名族，亡秦必矣。」`師古曰：「倚，依也，音於綺反。」`其衆從之，迺以其兵屬梁。梁渡淮，英布、蒲將軍亦以其兵屬焉。`服虔曰：「英布起於蒲地，因以為號也。」如淳曰：「史記項羽紀言當陽君、蒲將軍皆屬項羽，自此更有蒲將軍也。」師古曰：「此二人也，服說失之。若是一人，不當先言姓名，後乃稱將軍也。」`凡六七萬人，軍下邳。

是時，秦嘉已立景駒為楚王，軍彭城東，欲以距梁。梁謂軍吏曰：「陳王首事，戰不利，未聞所在。今秦嘉背陳王立景駒，大逆亡道。」迺引兵擊秦嘉。軍敗走，追至胡陵。嘉還戰`師古曰：「復來戰。」`一日，嘉死，軍降。景駒走死梁地。梁已并秦嘉軍，軍胡陵，將引而西。章邯至栗，`師古曰：「栗，縣名。地理志屬沛郡。」`梁使別將朱鷄石、餘樊君與戰。餘樊君死。朱鷄石敗，亡走胡陵。梁迺引兵入薛，誅朱鷄石。梁前使羽別攻襄城，襄城堅守不下。已拔，皆阬之，`師古曰：「陷之於阬，盡殺之。」`還報梁。聞陳王定死，召諸別將會薛計事。時沛公亦從沛往。

居鄛人范增`晉灼曰：「鄛音鄛絕之鄛。」師古曰：「居鄛，縣名也，地理志屬廬江郡。鄛音巢，字亦作巢。本春秋時巢國。」`年七十，素好竒計，往說梁曰：「陳勝敗固當。`師古曰：「言其計畫非是，宜應敗也。」`夫秦滅六國，楚最亡罪，自懷王入秦不反，楚人憐之至今，故南公稱曰『楚雖三戶，亡秦必楚』。`服虔曰：「南公，南方之老人也。」蘇林曰：「但令有三戶在，其怨深，足以亡秦。」`今陳勝首事，不立楚後，其勢不長。今君起江東，楚蠭起之將皆爭附君者，`師古曰：「蠭，古蜂字也。蠭起，如蠭而起，言其衆也。一說蠭與鋒同，言鋒銳而起者。」`以君世世楚將，為能復立楚之後也。」於是梁乃求楚懷王孫心，在民間為人牧羊，立以為楚懷王，從民望也。陳嬰為上柱國，封五縣。與懷王都盱台。`師古曰：「盱音許于反。台音怡。」`梁自號武信君，引兵攻亢父。`師古曰：「亢音抗。父音甫。」`

初，章邯旣殺齊王田儋於臨菑，`師古曰：「高紀及儋傳並言於臨濟，此獨言臨菑，疑此誤也。」`田假復自立為齊王。儋弟榮走保東阿，章邯追圍之。梁引兵救東阿，大破秦軍東阿，田榮即引兵歸，逐王假。假亡走楚，相田角亡走趙。角弟閒，故將，居趙不敢歸。田榮立儋子市為齊王。梁已破東阿下軍，遂追秦軍。數使使趣齊兵俱西。`師古曰：「趣讀曰促。」`榮曰：「楚殺田假，趙殺田角、田閒，迺發兵。」梁曰：「田假與國之王，`張晏曰：「與，黨與也。」`窮來歸我，不忍殺。」趙亦不殺角、閒以市於齊。`張晏曰：「若市買相貿易以利也。」梁救榮難，榮猶不用命。梁念殺假等，榮未必多出兵，不如待以禮，又可以貿易他利，以除己害，遂背德，可輔假以伐齊，故曰市。市，貿易也。」晉灼曰：「欲令楚殺田假，以為己利，而楚保全不殺，以買其計，故曰市也。」師古曰：「二說皆非也。市者，以角、閒市取齊兵也，直言趙不殺角、閒以求齊兵耳。」`齊遂不肯發兵助楚。梁使羽與沛公別攻城陽，屠之。西破秦軍濮陽東，秦兵收入濮陽。沛公、羽攻定陶。定陶未下，去，西略地至雍丘，大破秦軍，斬李由。還攻外黃，外黃未下。

梁起東阿，比至定陶，再破秦軍，`師古曰：「比音必寐反。」`羽等又殺李由，益輕秦，有驕色。宋義諫曰：「戰勝而將驕卒惰者敗。今少惰矣，秦兵日益，臣為君畏之。」梁不聽。迺使宋義於齊。道遇齊使者高陵君顯，`張晏曰：「名顯，封於高陵。」晉灼曰：「高陵，瑯邪縣也。」`曰：「公將見武信君乎？」曰：「然。」義曰：「臣論武信君軍必敗。公徐行則免，疾行則及禍。」秦果悉起兵益章邯，夜銜枚擊楚，大破之定陶，`師古曰：「銜枚，解在高紀。」`梁死。沛公與羽去外黃，攻陳留，陳留堅守不下。沛公、羽相與謀曰：「今梁軍敗，士卒恐。」乃與呂臣俱引兵而東。呂臣軍彭城東，羽軍彭城西，沛公軍碭。

章邯已破梁軍，則以為楚地兵不足憂，迺度河北擊趙，大破之。當此之時，趙歇為王，陳餘為將，張耳為相，走入鉅鹿城。`師古曰：「趙歇、張耳共入鉅鹿也。」`秦將王離、涉閒圍鉅鹿，`張晏曰：「秦二將也。王離，王翦孫。涉，姓；閒，名也。」`章邯軍其南，築甬道而輸之粟。`師古曰：「章邯為甬道而運粟，以饟王離、涉閒之軍。」`陳餘將卒數萬人軍鉅鹿北，所謂河北軍也。

宋義所遇齊使者高陵君顯見楚懷王曰：「宋義論武信君必敗，數日果敗。軍未戰先見敗徵，`師古曰：「徵，證也。」`可謂知兵矣。」王召宋義與計事而說之，`師古曰：「說讀曰悅。」`因以為上將軍；羽為魯公，為次將，范增為末將。諸別將皆屬，號卿子冠軍。`師古曰：「冠軍，言其在諸軍之上。」`北救趙，至安陽，留不進。`師古曰：「今相州安陽縣。」`秦三年，羽謂宋義曰：「今秦軍圍鉅鹿，疾引兵渡河，楚擊其外，趙應其內，破秦軍必矣。」宋義曰：「不然。夫搏牛之蝱不可以破蝨。`張晏曰：「搏音博。」蘇林曰：「蝱喻秦，蝨喻章邯等，言小大不同勢，欲滅秦當寬邯等也。」如淳曰：「猶言本欲以大力伐秦，而不可以救趙也。」師古曰：「搏，擊也，言以手擊牛之背，可以殺其上蝱，而不能破蝨，喻今將兵方欲滅秦，不可盡力與章邯即戰。或未能禽，徒費力也。如說近也。」`今秦攻趙，戰勝則兵罷，我承其敝；`師古曰：「罷讀曰疲。」`不勝，則我引兵鼓行而西，必舉秦矣。`師古曰：「鼓行，謂擊鼓而行，無畏懼也。」`故不如先鬬秦、趙。夫擊輕銳，我不如公；坐運籌策，公不如我。」因下令軍中曰：「猛如虎，佷如羊，貪如狼，強不可令者，皆斬。」遣其子襄相齊，身送之無鹽，`師古曰：「縣名。」`飲酒高會。`師古曰：「高會，大會也。」`天寒大雨，士卒凍飢。羽曰：「將戮力而攻秦，乆留不行。今歲飢民貧，卒食半菽，`孟康曰：「半，五升器名也。」臣瓚曰：「土卒食蔬菜以菽雜半之。」師古曰：「瓚說是也。菽謂豆也。」`軍無見糧，`師古曰：「無見在之糧。」`迺飲酒高會，不引兵渡河因趙食，與併力擊秦，迺曰『承其敝』。夫以秦之強，攻新造之趙，其勢必舉趙。趙舉秦強，何敝之承！且國兵新破，王坐不安席，掃境內而屬將軍，`師古曰：「屬，委也，音之欲反。」`國家安危，在此一舉。今不卹士卒而徇私，非社稷之臣也。」羽晨朝上將軍宋義，即其帳中斬義頭。`師古曰：「即，就也。」`出令軍中曰：「宋義與齊謀反楚，楚王陰令籍誅之。」諸將讋服，`師古曰：「讋，失氣也，音之涉反。」`莫敢枝梧。`如淳曰：「梧音悟。枝梧猶枝扞也。」臣瓚曰：「小柱為枝，邪柱為梧，今屋梧邪柱是也。」`皆曰：「首立楚者，將軍家也。今將軍誅亂。」迺相與共立羽為假上將軍。`師古曰：「未得懷王之命，故且為假也。」`使人追宋義子，及之齊，殺之。使桓楚報命於王。王因使使立羽為上將軍。

羽已殺卿子冠軍，威震楚國，名聞諸侯。乃遣當陽君、蒲將軍將卒二萬人度河救鉅鹿。戰少利，陳餘復請兵。羽迺悉引兵渡河。已渡，皆湛舡，`師古曰：「湛讀曰沈，謂沈沒其舡於水中。」`破釜甑，燒廬舍，持三日糧，視士必死，無還心。`師古曰：「視讀曰示。」`於是至則圍王離，與秦軍遇，九戰，絕甬道，大破之，殺蘇角，`文穎曰：「秦將。」`虜王離。涉閒不降，自燒殺。當是時，楚兵冠諸侯。`師古曰：「言最為上也。」`諸侯軍救鉅鹿者十餘壁，莫敢縱兵。及楚擊秦，諸侯皆從壁上觀。楚戰士無不一當十，呼聲動天地。`師古曰：「呼音火故反。」`諸侯軍人人惴恐。`服虔曰：「惴音章瑞反。」`於是楚已破秦軍，羽見諸侯將，入轅門，`張晏曰：「軍行以車為陳，轅相向為門，故曰轅門。」師古曰：「周禮掌舍，王行則『設車宮轅門』也。」`膝行而前，莫敢仰視。羽繇是始為諸侯上將軍，`師古曰：「繇讀與由同。」`兵皆屬焉。

章邯軍棘原，`晉灼曰：「地名，在鉅鹿南。」`羽軍漳南，相持未戰。秦軍數卻，`師古曰：「卻，退也，音丘略反。」`二世使人讓章邯。`師古曰：「讓謂責也。」`章邯恐，使長史欣請事。至咸陽，留司馬門三日，`師古曰：「凡言司馬門者，宮垣之內兵衞所在，四面皆有司馬。司馬主武事，故緫謂宮之外門為司馬門。」`趙高不見，有不信之心。長史欣恐，還走，不敢出故道。趙高果使人追之，不及。欣至軍，報曰：「事亡可為者。`師古曰：「言不可復為軍旅之事。」`相國趙高顓國主斷。`師古曰：「顓與專同也。」`今戰而勝，高嫉吾功；不勝，不免於死。願將軍熟計之。」陳餘亦遺章邯書曰：「白起為秦將，南并鄢郢，北阬馬服，`服虔曰：「馬服，趙括也。父奢為趙將，有功，賜號馬服。馬服猶服馬也，故世稱之。」師古曰：「鄢郢，皆楚邑也。鄢音偃。郢音弋井反。」`攻城略地，不可勝計，而卒賜死。`師古曰：「卒，終也。」`蒙恬為秦將，北逐戎人，開榆中地數千里，`服虔曰：「金城縣治也。」蘇林曰：「在上郡。」師古曰：「即今之榆林，古者上郡界。蘇說是也。」`竟斬陽周。`孟康曰：「縣名也，屬上郡。」晉灼曰：「恬賜死，死於此縣。」`何者？功多，秦不能封，因以法誅之。今將軍為秦將三歲矣，所亡失已十萬數，而諸侯並起茲益多。彼趙高素諛日乆，`師古曰：「諛，諂也。」`今事急，亦恐二世誅之，故欲以法誅將軍以塞責，`師古曰：「塞，當也。」`使人更代以脫其禍。`師古曰：「脫，免也。」`將軍居外乆，多內隙，有功亦誅，亡功亦誅。且天之亡秦，無愚智皆知之。今將軍內不能直諫，外為亡國將，孤立而欲長存，豈不哀哉！將軍何不還兵與諸侯為從，`文穎曰：「關東為從，關西為橫。」孟康曰：「南北為從，東西為橫。」師古曰：「言欲如六國時共敵秦。二說皆是也。還兵謂迴兵內嚮以攻秦也。從音子容反。」`南面稱孤，孰與身伏斧質，妻子為戮乎？」`師古曰：「質謂鍖也。古者斬人，加於鍖上而斫之也。鍖音竹林反。」`章邯狐疑，陰使候始成使羽，欲約。`鄭氏曰：「候，軍候也。始，姓；成，名也。」`約未成，羽使蒲將軍引兵度三戶，`服虔曰：「漳水津也。」孟康曰：「在鄴西三十里。」`軍漳南，與秦戰，再破之。羽悉引兵擊秦軍汙水上，`師古曰：「汙水在鄴西南，音于。」`大破之。

邯使使見羽，欲約。羽召軍吏謀曰：「糧少，欲聽其約。」軍吏皆曰：「善。」羽乃與盟洹水南殷虛上。`應劭曰：「洹水在湯陰界。殷虛，故殷都也。」師古曰：「洹水出林慮縣東北，至于長樂入清水。洹音桓，俗音袁，非也。虛讀曰墟。」`已盟，章邯見羽流涕，為言趙高。羽迺立章邯為雍王，置軍中。使長史欣為上將，將秦軍行前。`師古曰：「行前，謂居前而行。」`

漢元年，羽將諸侯兵三十餘萬，行略地至河南，遂西到新安。`師古曰：「今穀州新安城是。」`異時諸侯吏卒徭役屯戍過秦中，`師古曰：「異時猶言先時也。秦中，關中秦地也。」`秦中遇之多亡狀，`師古曰：「無善形狀也。」`及秦軍降諸侯，諸侯吏卒乘勝奴虜使之，輕重折辱秦吏卒。吏卒多竊言曰：「章將軍等詐吾屬降諸侯，今能入關破秦，大善；即不能，諸侯虜吾屬而東，秦又盡誅吾父母妻子。」諸將微聞其計，以告羽。羽迺召英布、蒲將軍計曰：「秦吏卒尚衆，其心不服，至關不聽，事必危，不如擊之，獨與章邯、長史欣、都尉翳入秦。」於是夜擊阬秦軍二十餘萬人。

至函谷關，有兵守，不得入。聞沛公已屠咸陽，羽大怒，使當陽君擊關。羽遂入，至戲西鴻門，聞沛公欲王關中，獨有秦府庫珍寶。亞父范增亦大怒，勸羽擊沛公。饗士，旦日合戰。羽季父項伯素善張良。良時從沛公，項伯夜以語良。良與俱見沛公，因伯自解於羽。`師古曰：「自解，猶今言分疏也。」`明日，沛公從百餘騎至鴻門謝羽，自陳「封秦府庫，還軍霸上以待大王，閉關以備他盜，不敢背德。」羽意旣解，范增欲害沛公，賴張良、樊噲得免。語在高紀。

後數日，羽迺屠咸陽，殺秦降王子嬰，燒其宮室，火三月不滅；收其寶貨，略婦女而東。秦民失望。`師古曰：「沛公入關，儉節自處，約法三章，反秦之政。而項羽屠殺焚燒，恣其殘酷，故關中之人失所望也。」`於是韓生說羽曰：「關中阻山帶河，四塞之地，肥饒，可都以伯。」`師古曰：「伯讀曰霸。」`羽見秦皆已燒殘，又懷思東歸，曰：「富貴不歸故鄉，如衣錦夜行。」`師古曰：「言無人見之，不榮顯矣。」`韓生曰：「人謂楚人沐猴而冠，果然。」`張晏曰：「沐猴，獮猴也。」師古曰：「言雖著人衣冠，其心不類人也。果然，果如人之言也。」`羽聞之，斬韓生。

初，懷王與諸將約，先入關者王其地。羽旣背約。使人致命於懷王。懷王曰：「如約。」羽迺曰：「懷王者，吾家武信君所立耳，非有功伐，`張晏曰：「積功曰伐。」`何以得顓主約？`師古曰：「顓與專同。」`天下初發難，`服虔曰：「兵初起時也。」`假立諸侯後以伐秦。然身被堅執銳首事，暴露於野三年，滅秦定天下者，皆將相諸君與籍力也。懷王亡功，固當分其地王之。」諸將皆曰：「善。」羽迺陽尊懷王為義帝，曰：「古之王者，地方千里，必居上游。」`文穎曰：「居水之上流也。游或作流。」師古曰：「游即流也。」`徙之長沙，都郴。`師古曰：「郴音丑林反。」`迺分天下以王諸侯。

羽與范增疑沛公，業已講解，`蘇林曰：「講，和也。」`又惡背約，恐諸侯叛之，陰謀曰：「巴、蜀道險，秦之遷民皆居之。」乃曰：「巴、蜀亦關中地。」故立沛公為漢王，王巴、蜀、漢中。而參分關中，王秦降將以距塞漢道。乃立章邯為雍王，王咸陽以西。長史司馬欣，故櫟陽獄吏，甞有德於梁；都尉董翳，本勸章邯降。故立欣為塞王，王咸陽以東至河；立翳為翟王，王上郡。徙魏王豹為西魏王，王河東。瑕丘公申陽者，`孟康曰：「瑕丘縣之老人也，姓申名陽。」`張耳嬖臣也，`師古曰：「嬖謂愛幸也。」`先下河南，迎楚河上。立陽為河南王。趙將司馬卬定河內，數有功。立卬為殷王，王河內。徙趙王歇王代。趙相張耳素賢，又從入關，立為常山王，王趙地。當陽君英布為楚將，常冠軍。立布為九江王。番君吳芮`師古曰：「番音蒲河反。」`帥百粵佐諸侯從入關。立芮為衡山王。義帝柱國共敖`師古曰：「共讀曰龔。」`將兵擊南郡，功多，因立為臨江王。徙燕王韓廣為遼東王。燕將臧荼`師古曰：「荼音塗。」`從楚救趙，因從入關。立荼為燕王。徙齊王田市為膠東王。齊將田都從共救趙，入關。立都為齊王。故秦所滅齊王建孫田安，羽方渡河救趙，安下濟北數城，引兵降羽。立安為濟北王。田榮者，背梁不肯助楚擊秦，以故不得封。陳餘棄將印去，不從入關，然素聞其賢，有功於趙，聞其在南皮，故因環封之三縣。`孟康曰：「繞南皮三縣以封之。」師古曰：「環音宦。」`番君將梅鋗`師古曰：「鋗音火玄反。」`功多，故封十萬戶侯。羽自立為西楚伯王，`師古曰：「伯讀曰霸。」`王梁楚地九郡，都彭城。

諸侯各就國。田榮聞羽徙齊王市膠東，而立田都為齊王，大怒，不肯遣市之膠東，因以齊反，迎擊都。都走楚。市畏羽，迺亡之膠東就國。榮怒，追殺之即墨，自立為齊王。予彭越將軍印，令反梁地。越迺擊殺濟北王田安。田榮遂并王三齊之地。時漢王還定三秦。羽聞漢并關中，且東，`師古曰：「言方欲出關而擊楚也。」`齊、梁畔之，大怒，迺以故吳令鄭昌為韓王以距漢，令蕭公角等擊彭越。越敗蕭公角等。時張良徇韓，遺項王書曰：「漢王失職，欲得關中，如約即止，不敢東。」`師古曰：「如本要約也。」`又以齊、梁反書遺羽，羽以此故無西意，而北擊齊。徵兵九江王布。布稱疾不行，使將將數千人徃。

二年，羽陰使九江王布殺義帝。陳餘使張同、夏說說齊王榮，`師古曰：「夏說讀曰悅，下說齊王，說音式芮反。」`曰：「項王為天下宰不平，今盡王故王於醜地，`師古曰：「醜，惡也。」`而王羣臣諸將善地，逐其故主趙王，迺北居代，餘以為不可。`師古曰：「於義不當然。」`聞大王起兵，且不聽不義，`師古曰：「凡不義之事，皆不聽順。」`願大王資餘兵，`師古曰：「資，給也。」`使擊常山，以復趙王，請以國為扞蔽。」`師古曰：「猶為齊之藩屏。」`齊王許之，因遣兵徃。陳餘悉三縣兵，`師古曰：「悉，盡也。」`與齊併力擊常山，大破之。張耳走歸漢。陳餘迎故趙王歇反之趙。趙王因立餘為代王。羽至城陽，田榮亦將兵會戰。榮不勝，走至平原，平原民殺之。羽遂北燒夷齊城郭室屋，`師古曰：「夷，平也。」`皆阬降卒，係虜老弱婦女。徇齊至北海，所過殘滅。齊人相聚而畔之。於是田榮弟橫收得亡卒數萬人，反城陽。羽因留，連戰未能下。

漢王劫五諸侯兵，`服虔曰：「時有十八諸侯，漢得其五。」師古曰：「常山、河南、魏、韓、殷也。解在高紀。十八諸侯，漢時又先已得塞、翟矣。服說非也。」`凡五十六萬人，東伐楚。羽聞之，即令諸將擊齊，而自以精兵三萬人南從魯出胡陵。漢王皆已破彭城，收其貨賂美人，日置酒高會。羽迺從蕭晨擊漢軍而東，至彭城，日中，大破漢軍。`張晏曰：「一日之中。或曰早擊之，至日中大破。」師古曰：「或說是也。」`漢軍皆走，迫之穀、泗水。`臣瓚曰：「二水皆在沛郡彭城。」`漢軍皆南走山，`師古曰：「走，趣也，音奏。」`楚又追擊至靈辟東睢水上。`師古曰：「睢音雖。」`漢軍郤，為楚所擠，`臣瓚曰：「擠，排也。」師古曰：「音子詣反，又音子奚反。」`多殺。漢卒十餘萬皆入睢水，睢水為不流。`師古曰：「言殺人多，填於水中。」`漢王乃與數十騎遁去。語在高紀。太公、呂后閒求漢王，`師古曰：「間行而求之。」`反遇楚軍。楚軍與歸，羽常置軍中。

漢王稍收散卒，蕭何發關中卒悉詣滎陽，戰京、索閒，`師古曰：「索音山各反。」`敗楚。楚以故不能過滎陽而西。漢軍滎陽，築甬道，取敖倉食。三年，羽數擊絕漢甬道，漢王食乏，請和，割滎陽以西為漢。羽欲聽之。歷陽侯范增曰：「漢易與耳，今不取，後必悔之。」羽乃急圍滎陽。漢王患之，乃與陳平金四萬斤以閒楚君臣。`師古曰：「閒音居莧反。」`語在陳平傳。項羽以故疑范增，稍奪之權。范增怒曰：「天下事大定矣，君王自為之！願賜骸骨歸。」行未至彭城，疽發背死。`師古曰：「疽，癰創也，音千餘反。」`於是漢將紀信詐為漢王出降，以誑楚軍，故漢王得與數十騎從西門出。令周苛、樅公、魏豹守滎陽。`師古曰：「苛音何。樅音千容反。」`漢王西入關收兵，還出宛、葉閒，`師古曰：「葉音式涉反。」`與九江王黥布行收兵。羽聞之，即引兵南。漢王堅壁不與戰。

是時，彭越渡睢，與項聲、薛公戰下邳，殺薛公。羽乃東擊彭越。漢王亦引兵北軍成臯。羽已破走彭越，`師古曰：「擊破之令其走。」`引兵西下滎陽城，亨周苛，殺樅公，虜韓王信，進圍成臯。漢王跳，`師古曰：「輕身而急出也。跳音徒彫反。」`獨與滕公得出。北渡河，至脩武，從張耳、韓信。楚遂拔成臯。漢王得韓信軍，留止，使盧綰、劉賈度白馬津入楚地，佐彭越共擊破楚軍燕郭西，`師古曰：「燕縣，故南燕國也，屬東郡。」`燒其積聚，攻下梁地十餘城。羽聞之，謂海春侯大司馬曹咎曰：「謹守成臯。即漢欲挑戰，慎毋與戰，勿令得東而已。我十五日必定梁地，復從將軍。」於是引兵東。

四年，羽擊陳留、外黃，外黃不下。數日降，羽悉令男子年十五以上詣城東，欲阬之。外黃令舍人兒年十二，`蘇林曰：「令之舍人兒也。」臣瓚曰：「稱兒者，以其幼弱，故係其父。」`徃說羽曰：「彭越強劫外黃，`師古曰：「強音其兩反。」`外黃恐，故且降，待大王。大王至，又皆阬之，百姓豈有所歸心哉！從此以東，梁地十餘城皆恐，莫肯下矣。」羽然其言，乃赦外黃當阬者。而東至睢陽，聞之皆爭下。

漢果數挑楚軍戰，楚軍不出。使人辱之，五六日，大司馬怒，度兵汜水。`師古曰：「氾音凡。解在高紀。」`卒半度，漢擊，大破之，盡得楚國金玉貨賂。大司馬咎、長史欣皆自剄汜水上。咎故蘄獄掾，欣故塞王，羽信任之。羽至睢陽，聞咎等破，則引兵還，漢軍方圍鍾離眜於滎陽東，`師古曰：「眜音莫葛反。」`羽軍至，漢軍畏楚，盡走險阻。`師古曰：「走音奏。」`羽亦軍廣武相守，乃為高俎，置太公其上，`如淳曰：「高俎，几之上也。」李竒曰：「軍中巢櫓謂之俎。」師古曰：「俎者，所以薦肉。示欲烹之，故置俎上。如說是也。」`告漢王曰：「今不急下，吾亨太公。」漢王曰：「吾與若俱北面受命懷王，`師古曰：「若，汝也。」`約為兄弟，吾翁即汝翁。`師古曰：「翁謂父也。」`必欲亨迺翁，幸分我一杯羹。」`師古曰：「乃亦汝也。古者以杯盛羹，今之側杯有兩耳者是也。」`羽怒，欲殺之。項伯曰：「天下事未可知。且為天下者不顧家，雖殺之無益，但益怨耳。」羽從之。迺使人謂漢王曰：「天下匈匈，`師古曰：「匈匈，讙擾之意也。他皆類此。」`徒以吾兩人，願與王挑戰，決雌雄，毋徒罷天下父子為也。」`師古曰：「罷讀曰疲。」`漢王笑謝曰：「吾寧鬬智，不能鬬力。」羽令壯士出挑戰。漢有善騎射曰樓煩，`應劭曰：「樓煩，胡人也。」李竒曰：「後為縣，屬鴈門。此縣人善騎射，謂士為樓煩。取其稱耳，未必樓煩人也。」師古曰：「李說是也。」`楚挑戰，三合，樓煩輒射殺之。羽大怒，自被甲持戟挑戰。樓煩欲射，羽瞋目叱之。`師古曰：「瞋目，張目也，音充人反。」`樓煩目不能視，手不能發，走還入壁，不敢復出。漢王使閒問之，迺羽也。`師古曰：「間，微問之也。」`漢王大驚。於是羽與漢王相與臨廣武閒而語。漢王數羽十罪。`師古曰：「數，責也，音所具反。」`語在高紀。羽怒，伏弩射傷漢王。漢王入成臯。

時彭越數反梁地，絕楚粮食，又韓信破齊，且欲擊楚。羽使從兄子項它為大將，龍且為裨將，`師古曰：「它音徒何反。且音子余反。高紀云項聲，此傳云項它，紀傳不同，未知孰是。」`救齊。韓信破殺龍且，追至成陽，虜齊王廣。信遂自立為齊王。羽聞之，恐，使武涉徃說信。語在信傳。

時，漢關中兵益出，食多，羽兵食少。漢王使侯公說羽，羽迺與漢王約，中分天下，割鴻溝而西者為漢，東者為楚，歸漢王父母妻子。已約，羽解而東。五年，漢王進兵追羽，至故陵，復為羽所敗。漢王用張良計，致齊王信、建成侯、彭越兵，及劉賈入楚地，圍壽春。大司馬周殷叛楚，舉九江兵隨劉賈，迎黥布，與齊梁諸侯皆大會。

羽壁垓下，軍少食盡。漢帥諸侯兵圍之數重。羽夜聞漢軍四面皆楚歌，迺驚曰：「漢皆已得楚乎？是何楚人多也！」起飲帳中。有美人姓虞氏，常幸從；駿馬名騅，常騎。`師古曰：「蒼白雜毛曰騅，蓋以其色名之。」`迺悲歌忼慨，自為歌詩曰：「力拔山兮氣蓋世，時不利兮騅不逝。騅不逝兮可柰何！虞兮虞兮柰若何！」`師古曰：「若，汝也。」`歌數曲，美人和之。羽泣下數行，左右皆泣，莫能仰視。

於是羽遂上馬，戲下騎從者八百餘人，`師古曰：「戲，大將之旗也，音許宜反，又音許為反。漢書通以戲為旌麾及指麾字。」`夜直潰圍南出馳。平明，漢軍迺覺之，令騎將灌嬰以五千騎追羽。羽渡淮，騎能屬者百餘人。`師古曰：「屬，聯及也，音之欲反。」`羽至陰陵，迷失道，`孟康曰：「縣名，屬九江郡。」`問一田父，田父紿曰「左」。`文穎曰：「紿，欺也；欺令左也。」`左，乃陷大澤中，以故漢追及之。羽復引而東，至東城，迺有二十八騎。追者數千，羽自度不得脫，`師古曰：「脫，免也，音土活反。」`謂其騎曰：「吾起兵至今八歲矣，身七十餘戰，所當者破，所擊者服，未甞敗北，遂伯有天下。`師古曰：「伯讀曰霸。」`然今卒困於此，`師古曰：「卒，終也。」`此天亡我，非戰之罪也。今日固決死，願為諸軍快戰，必三勝，斬將，艾旗，`師古曰：「艾音刈。」`迺後死，使諸君知吾非用兵罪，天亡我也。」於是引其騎因四隤山`孟康曰：「四下陂陁也。」師古曰：「隤音徒回反。」`而為圜陳外嚮。`師古曰：「圜陳，四周為之也。外嚮，謂兵刃皆在外也。」`漢騎圍之數重。羽謂其騎曰：「吾為公取彼一將。」令四面騎馳下，期山東為三處。於是羽大呼馳下，`師古曰：「呼，叫也，音火故反。」`漢軍皆披靡。`師古曰：「披音普彼反。」`遂殺漢一將。是時，楊喜為郎騎，追羽，羽還叱之，`師古曰：「還謂迴面也。」`喜人馬俱驚，辟易數里。`師古曰：「辟易，謂開張而易其本處。辟音頻亦反。」`與其騎會三處。漢軍不知羽所居，分軍為三，復圍之。羽迺馳，復斬漢一都尉，殺數十百人。復聚其騎，亡兩騎。迺謂騎曰：「何如？」騎皆服曰：「如大王言。」

於是羽遂引東，欲度烏江。`臣瓚曰：「在牛渚。」`烏江亭長檥舡待，`服虔曰：「檥音蟻。」如淳曰：「南方人謂整船向岸曰檥。」`謂羽曰：「江東雖小，地方千里，衆數十萬，亦足王也。願大王急度。今獨臣有舡，漢軍至，亡以度。」羽笑曰：「迺天亡我，何渡為！且籍與江東子弟八千人度而西，今亡一人還，縱江東父兄憐而王我，我何面目見之哉？縱彼不言，籍獨不愧於心乎！」謂亭長曰：「吾知公長者也，吾騎此馬五歲，所當亡敵，甞一日千里，吾不忍殺，以賜公。」迺令騎皆去馬，步持短兵接戰。羽獨所殺漢軍數百人。羽亦被十餘創。顧見漢騎司馬呂馬童曰：「若非吾故人乎？」`師古曰：「若，汝也。」`馬童面之，`張晏曰：「以故人難親斫之，故背之也。」如淳曰：「面謂不正視也。」師古曰：「如說非也。面謂背之，不面向也。面縛亦謂反偝而縛之。杜元凱以為但見其面，非也。」`指王翳曰：`如淳曰：「指示王翳。」`「此項王也。」羽迺曰：「吾聞漢購我頭千金，邑萬戶，`師古曰：「購，以財設賞，音工豆反。」`吾為公得。」`鄧展曰：「令公得我為功也。」晉灼曰：「字或作德。」`迺自剄。王翳取其頭，亂相輮蹈`師古曰：「輮，踐也，音人九反。」`爭羽相殺者數十人。最後楊喜、呂馬童、郎中呂勝、楊武各得其一體。故分其地以封五人，皆為列侯。

漢王迺以魯公號葬羽於穀城。諸項支屬皆不誅。封項伯等四人為列侯，賜姓劉氏。

贊曰：昔賈生之過秦曰：`應劭曰：「賈生書有過秦二篇，言秦之過。此第一篇也。司馬遷取以為贊，班固因之。」`

　　秦孝公據殽函之固，擁雍州之地，`師古曰：「殽謂殽山，今陝縣東二殽是也。函謂函谷，今桃林縣南洪溜澗是也。」`君臣固守而闚周室，有席卷天下，包舉宇內，囊括四海，并吞八荒之心。`張晏曰：「括，結囊也，言其能包含天下。」師古曰：「八荒，八方荒忽極遠之地也。」`當是時也，商君佐之，`師古曰：「衞鞅也，封於商。」`內立法度，務耕織，脩守戰之備，外連衡而鬬諸侯。於是秦人拱手而取西河之外。`師古曰：「言其不費功力也。」`

　　孝公旣沒，惠文、武、昭襄`師古曰：「惠文王，孝公之子。武王，惠文王之子。昭襄王，武王之弟。」`蒙故業，因遺策，南取漢中，西舉巴蜀，東割膏腴之地，收要害之郡。諸侯恐懼，會盟而謀弱秦，不愛珍器重寶肥饒之地，以致天下之士。合從締交，`師古曰：「締，結也。從音子容反。締音大系反。」`相與為一。當此之時，齊有孟甞，`師古曰：「孟甞君田文。」`趙有平原，`師古曰：「平原君趙勝。」`楚有春申，`師古曰：「春申君黃歇。」`魏有信陵。`師古曰：「公子無忌為信陵君。」`此四賢者，皆明智而忠信，寬厚而愛人，尊賢重士，約從離橫，`師古曰：「約誓為從，欲以分離為橫。橫謂秦也。從音子容反。其下亦同。」`兼韓、魏、燕、趙、宋、衞、中山之衆。於是六國之士有甯越、徐尚、蘇秦、杜赫之屬為之謀，齊明、周最、陳軫、召滑、樓緩、翟景、蘇厲、樂毅之徒通其意，`師古曰：「召讀曰邵。」`吳起、孫臏、帶他、兒良、王廖、田忌、廉頗、趙奢之朋制其兵。`師古曰：「臏音頻忍反。他音徒何反。兒音五奚反。廖音聊。」`常以十倍之地，百萬之軍，仰關而攻秦。`師古曰：「秦之地形高，而諸侯之兵欲攻關中者皆仰嚮，故云仰關也。今流俗書本仰字作叩，非也。」`秦人開關延敵，九國之師遁巡而不敢進。`師古曰：「遁巡，謂疑懼而卻退也。遁音千旬反。流俗書本巡字誤作逃，讀者因之而為遁逃之義。潘岳西征賦云『逃遁以奔竄』，斯亦誤矣。」`秦無亡矢遺鏃之費，而天下已困矣。`師古曰：「鏃，矢鋒也，音子木反。」`於是從散約敗，爭割地而賂秦。秦有餘力而制其弊，追亡逐北，伏尸百萬，流血漂鹵，`師古曰：「漂，浮也。鹵，盾也。其血可以浮盾，言殺人多也。漂音匹遙反。」`因利乘便，宰割天下，分裂山河；強國請服，弱國入朝。

　　施及孝文、莊襄王，`師古曰：「施，延也。孝文王，昭襄王之子也。莊襄王，孝文王之子，即始皇父也。施音戈豉反。」`享國之日淺，國家亡事。

　　及至始皇，奮六世之餘烈，`師古曰：「孝公、惠文王、武王、昭襄王、孝文王、莊襄王，凡六君也。烈，業也。」`振長策而馭宇內，`師古曰：「以乘馬為喻也。策，所以撾馬也。」`吞二周而亡諸侯，履至尊而制六合，執敲扑以鞭笞天下，`鄧展曰：「敲，短杖也。扑，捶也。」師古曰：「敲音苦交反。扑音普木反。」`威震四海。南取百粵之地，以為桂林、象郡。百粵之君頫首係頸，`鄧展曰：「頫音俯。」師古曰：「古俯字。」`委命下吏。迺使蒙恬北築長城而守藩籬，`師古曰：「言以長城扞蔽胡寇，如人家之有藩籬。」`卻匈奴七百餘里，`師古曰：「卻音丘略反。」`胡人不敢南下而牧馬，士不敢彎弓而報怨。於是廢先王之道，焚百家之言，以愚黔首。墮名城，殺豪俊，`師古曰：「墮，毀也，音火規反。」`收天下之兵聚之咸陽，銷鋒鍉`如淳曰：「鍉音嫡，箭鏃也。」師古曰：「鋒，戈戟刃也。鍉與鏑同，即箭鏃也。如音是也。」`鑄以為金人十二，`師古曰：「所謂公仲者也。三輔黃圖云坐高三丈。其銘曰：『皇帝二十六年，初兼天下，改諸侯為郡縣，一法律，同度量。大人來見臨洮，其長五丈，足跡六尺。』」`以弱天下之民。然後踐華為城，`服虔曰：「斷華山為城。」晉灼曰：「踐，登也。」師古曰：「晉說是。」`因河為池，據億丈之城，臨不測之川，以為固。良將勁弩，守要害之處，信臣精卒，陳利兵而誰何。`師古曰：「問之為誰，又云何人，其義一也。」`天下已定，始皇之心，自以為關中之固，金城千里，子孫帝王萬世之業也。

　　始皇旣沒，餘威震于殊俗。然而陳涉，甕牖繩樞之子，`服虔曰：「以繩係戶樞。」孟康曰：「瓦甕為䆫也。」`甿隷之人，`如淳曰：「甿，古文萌字。甿，民也。」`遷徙之徒也，材能不及中庸，非有仲尼、墨翟之知，`文穎曰：「墨翟，宋人為墨家者也。」`陶朱、猗頓之富。`師古曰：「越人范蠡逃越，止於陶，自謂陶朱公。猗頓本魯人，大畜牛羊於猗氏之南，貲擬王公，馳名天下。」`躡足行伍之閒，`如淳曰：「躡音疊。」師古曰：「躡音女涉反。」`而免起阡陌之中，`如淳曰：「時皆僻屈在阡陌之中也。」師古曰：「免者，言免脫徭役也。免字或作俛，讀與俯同。」`帥罷散之卒，將數百之衆，`師古曰：「罷讀曰疲。」`轉而攻秦。斬木為兵，揭竿為旗，`師古曰：「揭音竭，謂豎之也。今讀之者為負揭之揭，非也。」`天下雲合嚮應，`師古曰：「嚮讀曰響，言如響之應聲。」`贏糧而景從，`師古曰：「贏，擔也。景從，言如影之隨形也。」`山東豪俊遂並起而亡秦族矣。

　　且天下非小弱也；雍州之地，殽函之固，自若也。`師古曰：「自若，猶言如故也。」`陳涉之位，不齒於齊、楚、燕、趙、韓、魏、宋、衞、中山之君；`師古曰：「齒謂齊列如齒。」`鉏耰棘矜，不敵於鉤戟長鎩；`服虔曰：「耰，鉏柄也；以鉏柄及棘作矛𥎊也。」晉灼曰：「耰椎，塊椎也。」師古曰：「服說非也。耰，摩田器也。棘，戟也。矜與𥎊同，謂矛鋋之杷也。鉤戟，戟刃鉤曲者也。鎩，鈹也。言往者秦銷兵刃，陳涉起時但用鉏耰及戈戟之𥎊以相攻戰也。耰音憂。矜音其巾反。鎩音山列反。」`適戍之衆，不亢於九國之師；`師古曰：「適讀曰謫，謂罪罰而行也。亢，當也，讀與抗同。」`深謀遠慮，行軍用兵之道，非及曩時之士也。`師古曰：「曩，昔也，音乃朗反。」`然而成敗異變，功業相反，何也？試使山東之國與陳涉度長絜大，`師古曰：「絜謂圍束之也。度音徒各反。絜音下結反。」`比權量力，不可同年而語矣。然秦以區區之地，致萬乘之權，`師古曰：「區區，小貌也。」`招八州而朝同列，`鄧展曰：「招，舉也。」蘇林曰：「招音翹。」`百有餘年，然后以六合為家，`師古曰：「后與後同，古通用字也。」`殽函為宮。一夫作難而七廟墮，`師古曰：「墮，毀也，音火規反。」`身死人手，為天下笑者，何也？仁誼不施，而攻守之勢異也。

周生亦有言，`鄭氏曰：「周時賢人也。」師古曰：「史記稱太史公曰『余聞之周生』則知非周時人，蓋姓周耳。」`「舜蓋重童子」，項羽又重童子，`師古曰：「童子，目之眸子。」`豈其苗裔邪？何其興之暴也！夫秦失其政，陳涉首難，豪傑蜂起，相與並爭，不可勝數。然羽非有尺寸，乘勢拔起隴𠭇之中，`晉灼曰：「拔音卒拔之拔。」鄧展曰：「疾起也。」師古曰：「音步末反。」`三年，遂將五諸侯兵滅秦，分裂天下而威海內，封立王侯，政繇羽出，`師古曰：「繇與由同。」`號為「伯王」，`師古曰：「伯讀曰霸。」`位雖不終，近古以來未甞有也。`師古曰：「近古猶末代。」`及羽背關懷楚，放逐義帝，`師古曰：「背關，謂背約不王高祖於關中。懷楚，謂思東歸而都彭城。」`而怨王侯畔己，難矣。自矜功伐，奮其私智而不師古，始霸王之國，欲以力征經營天下，五年卒亡其國，身死東城，尚不覺寤，不自責過失，迺引「天亡我，非用兵之罪」，豈不謬哉！

* * *

[上卷](030.md) / [漢書目錄](a02.md) / [下卷](032.md) /			  

    