 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷四十 ‧ 張陳王周傳第十`

* * *

張良字子房，其先韓人也。大父開地，`應劭曰：「大父，祖父；開地，名也。」`相韓昭侯、宣惠王、襄哀王。父平，相釐王、`師古曰：「釐讀曰僖。」`悼惠王。悼惠王二十三年，平卒。卒二十歲，秦滅韓。良少，未宦事韓。韓破，良家僮三百人，弟死不葬，悉以家財求客刺秦王，為韓報仇，以五世相韓故。`師古曰：「從昭侯至悼惠王，凡五君。」`

良甞學禮淮陽，東見倉海君，`晉灼曰：「海神也。」如淳曰：「東夷君長也。」師古曰：「二說並非。蓋當時賢者之號也。良旣見之，因而求得力士。」`得力士，為鐵椎重百二十斤。秦皇帝東游，至博狼沙中，`服虔曰：「河南陽武南地名也，今有亭。」師古曰：「狼音浪。」`良與客狙擊秦皇帝，`師古曰：「狙謂密伺之，音千豫反，字本作覷。」`誤中副車。`師古曰：「副謂後乘也。」`秦皇帝大怒，大索天下，`師古曰：「索，搜也。索音山客反。」`求賊急甚。良乃更名姓，亡匿下邳。`師古曰：「更，改也。」`

良甞閒從容步游下邳圯上，`服虔曰：「圯音頤，楚人謂橋曰圯。」應劭曰：「汜水之上也。」文穎曰：「沂水上橋也。」師古曰：「下邳之水，非汜水也，又非沂水。服說是矣。」`有一老父，衣褐，至良所，`師古曰：「褐制若裘，今道士所服者是。」`直墮其履圯下，`師古曰：「直猶故也，一曰正也。」`顧謂良曰：「孺子下取履！」`師古曰：「孺，幼也。」`良愕然，欲歐之。`師古曰：「愕，驚貌也。歐，擊也，音一口反。」`為其老，迺彊忍，下取履，因跪進。父以足受之，笑去。良殊大驚。父去里所，復還，`師古曰：「行一里許而還來。」`曰：「孺子可敎矣。後五日平明，與我期此。」良因怪，跪曰：「諾。」五日平明，良徃。父已先在，怒曰：「與老人期，後，何也？去，後五日蚤會。」`師古曰：「放良令去，戒以後會也。其下亦同。蚤音早。」`五日，雞鳴徃。父又先在，復怒曰：「後，何也？去，後五日復蚤來。」五日，良夜半徃。有頃，父亦來，喜曰：「當如是。」出一編書，`師古曰：「編謂聯次之也。聯簡牘以為書，故云一編。編音鞭。」`曰：「讀是則為王者師。後十年興。十三年，孺子見我，濟北穀城山下黃石即我已。」`師古曰：「已，語終之辭。」`遂去不見。旦日視其書，迺太公兵法。良因異之，常習讀誦。

居下邳，為任俠。項伯甞殺人，從良匿。

後十年，陳涉等起，良亦聚少年百餘人。景駒自立為楚假王，在留。良欲徃從之，行道遇沛公。沛公將數千人略地下邳，遂屬焉。沛公拜良為廄將。`服虔曰：「官名也。」`良數以太公兵法說沛公，沛公喜，常用其策。為它人言，皆不省。`師古曰：「省，視也。」`良曰：「沛公殆天授。」`師古曰：「殆，近也。」`故遂從不去。

沛公之薛，見項梁，共立楚懷王。良乃說項梁曰：「君已立楚後，韓諸公子橫陽君成賢，可立為王，益樹黨。」`師古曰：「廣立六國之後共攻秦也。」`項梁使良求韓成，立為韓王。以良為韓司徒，與韓王將千餘人西略韓地，得數城，秦輒復取之，徃來為游兵潁川。

沛公之從雒陽南出轘轅，良引兵從沛公，下韓十餘城，擊楊熊軍。沛公迺令韓王成留守陽翟，與良俱南，攻下宛，西入武關。沛公欲以二萬人擊秦嶢關下軍，`師古曰：「嶢音堯。」`良曰：「秦兵尚彊，未可輕。臣聞其將屠者子，賈豎易動以利。`師古曰：「商賈之人志無遠大，譬猶僮豎，故云賈豎。」`願沛公且留壁，使人先行，為五萬人具食，益張旗幟諸山上，為疑兵，`師古曰：「皆所以表己軍之多，誇示敵人。幟音式志反。」`令酈食其持重寶啗秦將。」`師古曰：「啗音徒濫反，解在高紀。」`秦將果欲連和俱西襲咸陽，`師古曰：「欲與漢王和而隨漢兵襲咸陽。」`沛公欲聽之。良曰：「此獨其將欲叛，士卒恐不從。不從必危，不如因其解擊之。」`師古曰：「解讀曰懈。」`沛公迺引兵擊秦軍，大破之。逐北至藍田，再戰，秦兵竟敗。遂至咸陽，秦王子嬰降沛公。

沛公入秦，宮室帷帳狗馬重寶婦女以千數，意欲留居之。樊噲諫，沛公不聽。良曰：「夫秦為無道，故沛公得至此。為天下除殘去賊，宜縞素為資。`晉灼曰：「資，質也。欲令沛公反秦奢泰，服儉素以為資。」師古曰：「縞，白素也，音工老反。」`今始入秦，即安其樂，此所謂『助桀為虐』。且『忠言逆耳利於行，毒藥苦口利於病』，願沛公聽樊噲言。」沛公迺還軍霸上。

項羽至鴻門，欲擊沛公，項伯夜馳至沛公軍，私見良，欲與俱去。良曰：「臣為韓王送沛公，今事有急，亡去不義。」迺具語沛公。沛公大驚，曰：「為之柰何？」良曰：「沛公誠欲背項王邪？」沛公曰：「鯫生說我距關毋內諸侯，`服虔曰：「鯫音七垢反。鯫，小人也。」臣瓚曰：「楚漢春秋鯫姓。」師古曰：「服說是也。音才垢反。」`秦地可王也，故聽之。」良曰：「沛公自度能卻項王乎？」`師古曰：「卻音丘略反。」`沛公默然，曰：「今為柰何？」良因要項伯見沛公。沛公與伯飲，為壽，結婚，令伯具言沛公不敢背項王，所以距關者，備它盜也。項羽後解，語在羽傳。

漢元年，沛公為漢王，王巴蜀，賜良金百溢，`服虔曰：「二十兩曰溢。」師古曰：「秦以溢名金，若漢之論斤也。」`珠二斗，良具以獻項伯。漢王亦因令良厚遺項伯，使請漢中地。`服虔曰：「本不盡與漢中，故請求之。」`項王許之。漢王之國，良送至襃中，遣良歸韓。良因說漢王燒絕棧道，`師古曰：「棧道，閣道也。」`示天下無還心，以固項王意。迺使良還。行，燒絕棧道。`師古曰：「還謂歸還韓。且行且燒，所過之處皆燒之也。」`

良歸至韓，聞項羽以良從漢王故，不遣韓王成之國，與俱東，至彭城殺之。時漢王還定三秦，良乃遺項羽書曰：「漢王失職，欲得關中，如約即止，不敢東。」又以齊反書遺羽，曰：「齊與趙欲并滅楚。」項羽以故北擊齊。

良迺閒行歸漢。漢王以良為成信侯，從東擊楚。至彭城，漢王兵敗而還。至下邑，`師古曰：「梁國之縣也，今屬宋州。」`漢王下馬踞鞍而問曰：「吾欲捐關已東等棄之，誰可與共功者？」`師古曰：「捐關以東，謂不自有其地，將以與人，令其立功，共破楚也。」`良曰：「九江王布，楚梟將，`師古曰：「梟謂最勇健也。」`與項王有隙，彭越與齊王田榮反梁地，此兩人可急使。而漢王之將獨韓信可屬大事，當一面。`師古曰：「屬，委也，音之欲反。」`即欲捐之，捐之此三人，楚可破也。」漢王乃遣隨何說九江王布，而使人連彭越。`師古曰：「與相連結也。」`及魏王豹反，使韓信特將北擊之，`師古曰：「特，獨也。專任之使將也。」`因舉燕、代、齊、趙。然卒破楚者，此三人力也。

良多病，未甞特將兵，常為畫策臣，時時從。

漢三年，項羽急圍漢王於滎陽，漢王憂恐，與酈食其謀橈楚權。`師古曰：「橈，弱也，音女敎反，其字從木。」`酈生曰：「昔湯伐桀，封其後杞；武王誅紂，封其後宋。今秦無德，伐滅六國，無立錐之地。陛下誠復立六國後，此皆爭戴陛下德義，願為臣妾。德義已行，南面稱伯，`師古曰：「伯讀曰霸。」`楚必斂衽而朝。」`師古曰：「衽，衣襟也。」`漢王曰：「善。趣刻印，先生因行佩之。」`師古曰：「趣讀曰促。佩謂授與六國使帶也。」`

酈生未行，良從外來謁漢王。漢王方食，曰：「客有為我計橈楚權者。」具以酈生計告良曰：「於子房如何？」良曰：「誰為陛下畫此計者？陛下事去矣。」漢王曰：「何哉？」良曰：「臣請借前箸以籌之。`張晏曰：「求借所食之箸用指畫也。或曰，前世湯武箸明之事，以籌度今時之不若也。」師古曰：「或說非也。箸音直庶反。」`昔湯武伐桀紂封其後者，度能制其死命也。`師古曰：「度音大各反。」`今陛下能制項籍死命乎？其不可一矣。武王入殷，表商容閭，`師古曰：「商容，殷賢人也。里門曰閭。表謂顯異之。」`式箕子門，`師古曰：「式亦表也。一說，至其門而撫車式，所以敬之。」`封比干墓，今陛下能乎？其不可二矣。發鉅橋之粟，`服虔曰：「鉅橋，倉名也。」師古曰：「許慎云鉅鹿之大橋，有漕粟也。」`散鹿臺之財，`臣瓚曰：「鹿臺，臺名，今在朝歌城中。」師古曰：「劉向云鹿臺大三里，高千尺也。」`以賜貧窮，今陛下能乎？其不可三矣。殷事以畢，偃革為軒，`蘇林曰：「革者，兵車革輅。軒者，朱軒也。」如淳曰：「偃武備而治禮樂也。」`倒載干戈，示不復用，今陛下能乎？其不可四矣。休馬華山之陽，示無所為，今陛下能乎？其不可五矣。息牛桃林之壄，`晉灼曰：「在弘農閺鄉南谷中。」師古曰：「山海經云『夸父之山，北有林焉，名曰桃林，廣圍三百里』，即謂此也。其山谷今在閺鄉縣東南，湖城縣西南，去湖城三十五里。」`天下不復輸積，今陛下能乎？其不可六矣。且夫天下游士，離親戚，棄墳墓，`師古曰：「離者，言其乖避而委離之，以從漢也。」`去故舊，從陛下者，但日夜望咫尺之地。今乃立六國後，唯無復立者，`師古曰：「旣立六國後，土地皆盡，無以封功勞之人，故云無復立者。唯，發語之辭。」`游士各歸事其主，從親戚，反故舊，陛下誰與取天下乎？其不可七矣。且楚唯毋彊，六國復橈而從之，`服虔曰：「唯當使楚無彊，彊則六國弱而從之。」晉灼曰：「當今唯楚大，無有彊之者，若復立六國，皆橈而從之，陛下焉得而臣之乎？」師古曰：「服說是也。」`陛下焉得而臣之？其不可八矣。誠用此謀，陛下事去矣。」漢王輟食吐哺，罵曰：「豎儒，幾敗迺公事！」`師古曰：「輟，止也。哺，食在口中者也。幾，近也。哺音捕。幾音鉅依反。」`令趣銷印。`師古曰：「趣讀曰促。」`

後韓信破齊欲自立為齊王，漢王怒。良說漢王，漢王使良授齊王信印。語在信傳。

五年冬，漢王追楚至陽夏南，`師古曰：「夏音工雅反。」`戰不利，壁固陵，諸侯期不至。良說漢王，漢王用其計，諸侯皆至。語在高紀。

漢六年，封功臣。良未甞有戰鬬功，高帝曰：「運籌策帷幄中，決勝千里外，子房功也。自擇齊三萬戶。」良曰：「始臣起下邳，與上會留，此天以臣授陛下。陛下用臣計，幸而時中，臣願封留足矣，不敢當三萬戶。」迺封良為留侯，與蕭何等俱封。

上已封大功臣二十餘人，其餘日夜爭功而不決，未得行封。上居雒陽南宮，從復道望見諸將`師古曰：「復讀曰複。」`徃徃數人偶語。上曰：「此何語？」良曰：「陛下不知乎？此謀反耳。」上曰：「天下屬安定，何故而反？」`師古曰：「屬，近也，言近始安。屬音之欲反。」`良曰：「陛下起布衣，與此屬取天下，今陛下已為天子，而所封皆蕭、曹故人所親愛，而所誅者皆平生仇怨。今軍吏計功，天下不足以徧封，此屬畏陛下不能盡封，又恐見疑過失及誅，故相聚謀反耳。」上迺憂曰：「為將柰何？」良曰：「上平生所憎，群臣所共知，誰最甚者？」上曰：「雍齒與我有故怨，數窘辱我，`服虔曰：「未起之時與我有故怨也。」師古曰：「每以勇力困辱高祖。」`我欲殺之，為功多，不忍。」良曰：「今急先封雍齒，以示群臣，群臣見雍齒先封，則人人自堅矣。」於是上置酒，封雍齒為什方侯，`蘇林曰：「漢中縣也。」師古曰：地理志屬廣漢，非漢中也。今則屬益州。什音十。」`而急趣丞相御史定功行封。`師古曰：「趣音促。」`群臣罷酒，皆喜曰：「雍齒且侯，我屬無患矣。」

劉敬說上都關中，上疑之。左右大臣皆山東人，多勸上都雒陽：「雒陽東有成臯，西有殽黽，`師古曰：「殽，山也。黽，池也，音湎。」`背河鄉雒，其固亦足恃。」`師古曰：「鄉讀曰嚮。」`良曰：「雒陽雖有此固，其中小，不過數百里，地薄，四面受敵，此非用武之國。夫關中左殽函，右隴蜀，沃野千里，`師古曰：「沃者，溉灌也。言其土地皆有溉灌之利，故云沃野。」`南有巴蜀之饒，北有胡苑之利，`師古曰：「謂安定、北地、上郡之北與胡相接之地，可以畜牧者也。養禽獸謂之苑。」`阻三面而固守，獨以一面東制諸侯。諸侯安定，河、渭漕輓天下，西給京師；`師古曰：「輓，引也。輓音晚。」`諸侯有變，順流而下，足以委輸。此所謂金城千里，天府之國。`師古曰：「財物所聚謂之府。言關中之地物產饒多，可備贍給，故稱天府也。」`劉敬說是也。」於是上即日駕，西都關中。

良從入關，性多疾，即道引不食穀，`孟康曰：「服辟穀藥而靜居行氣。道讀曰導。」`閉門不出歲餘。

上欲廢太子，立戚夫人子趙王如意。大臣多爭，未能得堅決也。呂后恐，不知所為。或謂呂后曰：「留侯善畫計，上信用之。」呂后乃使建成侯呂澤劫良，曰：「君常為上謀臣，今上日欲易太子，`師古曰：「言日日欲易之。」`君安得高枕而卧？」`師古曰：「安，焉也。」`良曰：「始上數在急困之中，幸用臣策；今天下安定，以愛欲易太子，骨肉之間，雖臣等百人何益！」呂澤彊要曰：「為我畫計。」良曰：「此難以口舌爭也。顧上有所不能致者四人。`師古曰：「顧，念也。四人，謂園公、綺里季、夏黃公、甪里先生，所謂商山四皓也。」`四人年老，皆以上嫚娒士，`師古曰：「嫚與慢同。娒，古侮字。」`故逃匿山中，義不為漢臣。然上高此四人。今公誠能毋愛金玉璧帛，令太子為書，卑辭安車，因使辯士固請，宜來。`師古曰：「宜應得其來。」`來，以為客，時從入朝，令上見之，則一助也。」於是呂后令呂澤使人奉太子書，卑辭厚禮，迎此四人。四人至，客建成侯所。

漢十一年，黥布反，上疾，欲使太子徃擊之。四人相謂曰：「凡來者，將以存太子。太子將兵，事危矣。」迺說建成侯曰：「太子將兵，有功即位不益，`師古曰：「太子嗣君，貴已極矣，雖更立功，位無加益矣。」`無功則從此受禍。且太子所與俱諸將，皆與上定天下梟將也，今迺使太子將之，此無異使羊將狼，皆不肯為用，其無功必矣。臣聞『母愛者子抱』，今戚夫人日夜侍御，趙王常居前，上曰『終不使不肖子居愛子上』，明其代太子位必矣。君何不急請呂后承閒為上泣`師古曰：「因空隙之時。」`言：『黥布，天下猛將，善用兵，今諸將皆陛下故等夷，`師古曰：「夷，平也，言故時皆齊等。」`迺令太子將，此屬莫肯為用，且布聞之，鼓行而西耳。`師古曰：「擊鼓而行，言無所畏。」`上雖疾，彊載輜車，卧而護之，`師古曰：「輜車，衣車也。護謂監領諸將。」`諸將不敢不盡力。上雖苦，彊為妻子計。』」於是呂澤夜見呂后。呂后承閒為上泣而言，如四人意。上曰：「吾惟之，豎子固不足遣，`師古曰：「惟，思也。」`迺公自行耳。」`師古曰：「迺公，汝父也。」`於是上自將而東，群臣居守，皆送至霸上。良疾，強起至曲郵，`師古曰：「在新豐西，今俗謂之郵頭。」`見上曰：「臣宜從，疾甚。楚人剽疾，願上慎毋與楚爭鋒。」`師古曰：「剽音匹妙反。」`因說上令太子為將軍監關中兵。上謂「子房雖疾，彊卧傅太子」。是時叔孫通已為太傅，良行少傅事。

漢十二年，上從破布歸，疾益甚，愈欲易太子。良諫不聽，因疾不視事。叔孫太傅稱說引古，以死爭太子。上陽許之，猶欲易之。及宴，置酒，太子侍。四人者從太子，年皆八十有餘，須眉皓白，衣冠甚偉。`師古曰：「所以謂之四皓。」`上怪，問曰：「何為者？」四人前對，各言其姓名。上迺驚曰：「吾求公，避逃我，今公何自從吾兒游乎？」四人曰：「陛下輕士善罵，臣等義不辱，故恐而亡匿。今聞太子仁孝，恭敬愛士，天下莫不延頸願為太子死者，故臣等來。」上曰：「煩公幸卒調護太子。」`師古曰：「調謂和平之，護謂保安之。」`

四人為壽已畢，趨去。上目送之，`師古曰：「以目瞻之訖其出也。」`召戚夫人指視曰：`師古曰：「視讀曰示。」`「我欲易之，彼四人為之輔，羽翼已成，難動矣。呂氏真迺主矣。」`師古曰：「迺，汝也。」`戚夫人泣涕，上曰：「為我楚舞，吾為若楚歌。」`師古曰：「若亦汝也。」`歌曰：「鴻鵠高飛，一舉千里。`師古曰：「鵠音胡督反。」`羽翼以就，橫絕四海。`師古曰：「就，成也。絕謂飛而直度也。」`橫絕四海，又可柰何！雖有矰繳，尚安所施！」`師古曰：「繳，弋射也。其矢為矰。矰音增。繳音之若反。」`歌數闋，`師古曰：「闋，盡也。曲終為闋，音口穴反。」`戚夫人歔欷流涕，`師古曰：「歔音虛，欷音稀，又音許氣反。」`上起去，罷酒。竟不易太子者，良本招此四人之力也。

良從上擊代，出竒計下馬邑，及立蕭相國，`服虔曰：「何時未為相國，良勸高祖立之。」`所與從容言天下事甚衆，`師古曰：「從音千容反。」`非天下所以存亡，故不著。`師古曰：「著謂書之於史。著音竹助反。」`良迺稱曰：「家世相韓，及韓滅，不愛萬金之資，為韓報仇彊秦，天下震動。今以三寸舌為帝者師，封萬戶，位列侯，此布衣之極，於良足矣。願棄人間事，欲從赤松子游耳。」`師古曰：「赤松子，仙人號也，神農時為雨師，服水玉，敎神農能入火自燒。至昆山上，常止西王母石室，隨風雨上下。炎帝少女追之，亦得仙俱去。」`迺學道，欲輕舉。`師古曰：「道謂仙道。」`高帝崩，呂后德良，迺彊食之，`師古曰：「食讀曰飤。」`曰：「人生一世間，如白駒之過隙，`師古曰：「解在魏豹傳。」`何自苦如此！」良不得已，彊聽食。後六歲薨。謚曰文成侯。

良始所見下邳圯上老父與書者，後十三歲從高帝過濟北，果得穀城山下黃石，取而寶祠之。及良死，并葬黃石。每上冢伏臘祠黃石。

子不疑嗣侯。孝文三年坐不敬，國除。

陳平，陽武戶牖鄉人也。`師古曰：「陽武，縣名，屬陳留。戶牖者，其鄉名。」`少時家貧，好讀書，治黃帝、老子之術。有田三十畒，與兄伯居。伯常耕田，縱平使游學。平為人長大美色，人或謂平：「貧何食而肥若是？」其嫂疾平之不親家生產，曰：「亦食糠覈耳。`孟康曰：「覈，麥糠中不破者也。」晉灼曰：「覈音紇。京師人謂麤屑為紇頭。」`有叔如此，不如無有！」伯聞之，逐其婦棄之。

及平長，可取婦，富人莫與者，貧者平亦媿之。乆之，戶牖富人張負有女孫，五嫁夫輒死，人莫敢取，平欲得之。邑中有大喪，平家貧侍喪，以先往後罷為助。張負旣見之喪所，獨視偉平，`師古曰：「視而悅其竒偉。」`平亦以故後去。負隨平至其家，家迺負郭窮巷，`師古曰：「負謂偝也。」`以席為門，然門外多長者車轍。張負歸，謂其子仲曰：「吾欲以女陳平。」仲曰：「平貧不事事，`師古曰：「不事產業之事。」`一縣中盡笑其所為，獨柰何予之女？」負曰：「固有美如陳平長貧者乎？」卒與女。為平貧，迺假貸幣以聘，`師古曰：「貸音土戴反。」`予酒肉之資以內婦。負戒其孫曰：「毋以貧故，事人不謹。事兄伯如事迺父，嫂如事迺母。」`師古曰：「迺，汝也。」`平旣取張氏女，資用益饒，游道日廣。

里中社，平為宰，`師古曰：「主切割肉也。」`分肉甚均。里父老曰：「善，陳孺子之為宰！」平曰：「嗟乎，使平得宰天下，亦如此肉矣！」

陳涉起王，使周市略地，立魏咎為魏王，與秦軍相攻於臨濟。平已前謝兄伯，`服虔曰：「謝語其兄伯，往事魏也。」`從少年往事魏王咎，為太僕。說魏王，王不聽。人或讒之，平亡去。

項羽略地至河上，平往歸之，從入破秦，賜爵卿。`張晏曰：「禮秩如卿，不治事。」`項羽之東王彭城也，漢王還定三秦而東。殷王反楚，項羽迺以平為信武君，將魏王客在楚者往擊，殷降而還。項王使項悍拜平為都尉，`師古曰：「悍音下旦反。」`賜金二十溢。居無何，`師古曰：「無何，猶言無幾時。」`漢攻下殷。項王怒，將誅定殷者。平懼誅，迺封其金與印，使使歸項王，而平身間行杖劔亡。度河，舩人見其美丈夫，獨行，疑其亡將，要下當有寶器金玉，目之，欲殺平。平心恐，迺解衣臝而佐刺舩。`師古曰：「自露其形，示無所懷挾。」`舩人知其無有，迺止。

平遂至脩武降漢，因魏無知求見漢王，漢王召入。是時，萬石君石奮為中涓，受平謁。平等十人俱進，賜食。王曰：「罷，就舍矣。」平曰：「臣為事來，所言不可以過今日。」於是漢王與語而說之，`師古曰：「說讀曰悅。」`問曰：「子居楚何官？」平曰：「為都尉。」是日拜平為都尉，使參乘，典護軍。諸將盡讙，`師古曰：「讙囂而議也。」`曰：「大王一日得楚之亡卒，未知高下，而即與共載，使監護長者！」漢王聞之，愈益幸平，遂與東伐項王。至彭城，為楚所敗，引師而還。收散兵至滎陽，以平為亞將，屬韓王信，軍廣武。

絳、灌等或讒平曰：`師古曰：「舊說云，絳，絳侯周勃也，灌，灌嬰也。而楚漢春秋高祖之臣別有絳灌，疑昧之文，不可據也。」`「平雖美丈夫，如冠玉耳，其中未必有也。`孟康曰：「飾冠以玉，光好外見，中非所有也。」`聞平居家時盜其嫂；`師古曰：「盜猶私也。」`事魏王不容，亡而歸楚；歸楚不中，又亡歸漢。`師古曰：「中音竹仲反。」`今大王尊官之，令護軍。臣聞平使諸將，金多者得善處，金少者得惡處。平，反覆亂臣也，願王察之。」漢王疑之，以讓無知，問曰：「有之乎？」無知曰：「有。」漢王曰：「公言其賢人何也？」對曰：「臣之所言者，能也；陛下所問者，行也。今有尾生、孝已之行，`如淳曰：「孝已，高宗之子，有孝行。」師古曰：「尾生，古之信士，一說即微生高。」`而無益於勝敗之數，陛下何暇用之乎？今楚漢相距，臣進竒謀之士，顧其計誠足以利國家耳。`師古曰：「顧，念也。」`盜嫂受金又安足疑乎？」漢王召平而問曰：「吾聞先生事魏不遂，事楚而去，`師古曰：「遂猶竟。」`今又從吾遊，信者固多心乎？」平曰：「臣事魏王，魏王不能用臣說，故去事項王。項王不信人，其所任愛，非諸項即妻之昆弟，雖有竒士不能用。臣居楚聞漢王之能用人，故歸大王。臝身來，不受金無以為資。誠臣計畫有可采者，願大王用之；使無可用者，大王所賜金具在，請封輸官，得請骸骨。」漢王迺謝，厚賜，拜以為護軍中尉，盡護諸將。諸將迺不敢復言。

其後，楚急擊，絕漢甬道，圍漢王於滎陽城。漢王患之，請割滎陽以西和。項王弗聽。漢王謂平曰：「天下紛紛，何時定乎？」平曰：「項王為人，恭敬愛人，士之廉節好禮者多歸之。至於行功賞爵邑，重之，`師古曰：「言愛惜之。」`士亦以此不附。今大王嫚而少禮，士之廉節者不來；然大王能饒人以爵邑，士之頑頓耆利無耻者亦多歸漢。`如淳曰：「頑頓，謂無廉隅也。」師古曰：「頓讀曰鈍。耆讀曰嗜。」`誠各去兩短，集兩長，天下指麾即定矣。大王資㑄人，`師古曰：「資謂天性也。㑄，古侮字。」`不能得廉節之士。顧楚有可亂者，`師古曰：「顧，念也。」`彼項王骨鯁之臣亞父、鍾離眛、龍且、周殷之屬，`師古曰：「眛音秣。且音子閭反。」`不過數人耳。大王能出捐數萬斤金，行反閒，間其君臣，以疑其心，`師古曰：「間音居莧反。」`項王為人意忌信讒，必內相誅。漢因舉兵而攻之，破楚必矣。」漢王以為然，乃出黃金四萬斤予平，恣所為，不問出入。

平旣多以金縱反閒於楚軍，宣言諸將鍾離眛等為項王將，功多矣，然終不得列地而王，欲與漢為一，以滅項氏，分王其地。項王果疑之，使使至漢。漢為太牢之具，舉進，見楚使，`師古曰：「舉鼎俎而來。」`即陽驚曰：「以為亞父使，迺項王使也！」復持去，以惡草具進楚使。`服虔曰：「去肴肉，更以惡草之具。」`使歸，具以報項王，果大疑亞父。亞父欲急擊下滎陽城，項王不信，不肯聽亞父。亞父聞項王疑之，迺大怒曰：「天下事大定矣，君王自為之！願乞骸骨歸！」歸未至彭城，疽發背而死。`師古曰：「疽，峭瘡也，音千余反。」`

平迺夜出女子二千人滎陽東門，楚因擊之。平迺與漢王從城西門出去。遂入關，收聚兵而復東。

明年，淮陰侯信破齊，自立為假齊王，使使言之漢王。漢王怒而罵，平躡漢王。`孟康曰：「躡謂躡漢王足。」`漢王寤，迺厚遇齊使，使張良往立信為齊王。於是封平以戶牖鄉。用其計策，卒滅楚。

漢六年，人有上書告楚王韓信反。高帝問諸將，諸將曰：「亟發兵阬豎子耳。」`師古曰：「亟，急也，音居力反。」`高帝默然。以問平，平固辭謝，曰：「諸將云何？」上具告之。平曰：「人之上書言信反，人有聞知者乎？」曰：「未有。」曰：「信知之乎？」曰：「弗知。」平曰：「陛下兵精孰與楚？」`師古曰：「與，如也。」`上曰：「不能過也。」平曰：「陛下將用兵有能敵韓信者乎？」上曰：「莫及也。」平曰：「今兵不如楚精，將弗及，而舉兵擊之，是趣之戰也，`師古曰：「趣讀曰促。」`竊為陛下危之。」上曰：「為之柰何？」平曰：「古者天子巡狩，會諸侯。南方有雲夢，`師古曰：「楚澤名。夢音莫風反，又讀如本字。」`陛下弟出偽游雲夢，`師古曰：「弟，但也，語聲急也。它皆類此。」`會諸侯於陳。陳，楚之西界，信聞天子以好出游，其勢必郊迎謁。`師古曰：「出其郊遠迎謁也。」`而陛下因禽之，特一力士之事耳。」高帝以為然，迺發使告諸侯會陳，「吾將南游雲夢」。上因隨以行。行至陳，楚王信果郊迎道中。高帝豫具武士，見信，即執縛之。語在信傳。

遂會諸侯於陳。還至雒陽，與功臣剖符定封，封平為戶牖侯，世世勿絕。平辭曰：「此非臣之功也。」上曰：「吾用先生計謀，戰勝克敵，非功而何？」平曰：「非魏無知臣安得進？」上曰：「若子可謂不背本矣！」`師古曰：「若，如也。」`迺復賞魏無知。

其明年，平從擊韓王信於代。至平城，為匈奴圍，七日不得食。高帝用平竒計，使單于閼氏解，圍以得開。`師古曰：「閼氏音焉支。」`高帝旣出，其計祕，世莫得聞。高帝南過曲逆，`孟康曰：「中山蒲陰縣。」`上其城，望室屋甚大，曰：「壯哉縣！吾行天下，獨見雒陽與是耳。」顧問御史：「曲逆戶口幾何？」對曰：「始秦時三萬餘戶，閒者兵數起，多亡匿，今見五千餘戶。」於是詔御史，更封平為曲逆侯，盡食之，除前所食戶牖。

平自初從，至天下定後，常以護軍中尉從擊臧荼、陳豨、黥布。凡六出竒計，輒益邑封。竒計或頗祕，世莫得聞也。

高帝從擊布軍還，病創，徐行至長安。燕王盧綰反，上使樊噲以相國將兵擊之。旣行，人有短惡噲者。`師古曰：「陳其短失過惡於上，謂譖毀之。它皆類此。」`高帝怒曰：「噲見吾病，迺幾我死也！」`孟康曰：「幾幸我死也。幾音兾。」`用平計，召絳侯周勃受詔牀下，曰：「陳平乘馳傳載勃代噲將，`師古曰：「傳音張戀反。」`平至軍中即斬噲頭！」二人旣受詔，馳傳未至軍，行計曰：「樊噲，帝之故人，功多，`師古曰：「行計，謂於道中且計也。」`又呂后弟呂須夫，有親且貴，帝以忿怒故欲斬之，即恐後悔。寧囚而致上，令上自誅之。」未至軍，為壇，以節召樊噲。噲受詔，即反接，`師古曰：「反縛兩手也。」`載檻車詣長安，而令周勃代將兵定燕。

平行聞高帝崩，`師古曰：「未至京師，於道中聞高帝崩。」`平恐呂后及呂須怒，迺馳傳先去。逢使者詔平與灌嬰屯於滎陽。平受詔，立復馳至宮，哭殊悲，因奏事喪前。呂后哀之，曰：「君出休矣！」平畏讒之就，`師古曰：「就，成也，言畏讒毒己者得其成計。」`因固請之，得宿衞中。太后迺以為郎中令，日傅敎帝。`如淳曰：「傅相之。」`是後呂須讒迺不得行。樊噲至，即赦復爵邑。 

惠帝六年，相國曹參薨，安國侯王陵為右丞相，平為左丞相。

王陵，沛人也。始為縣豪，高祖微時兄事陵。及高祖起沛，入咸陽，陵亦聚黨數千人，居南陽，不肯從沛公。及漢王之還擊項籍，陵迺以兵屬漢。項羽取陵母置軍中，陵使至，則東鄉坐陵母，欲以招陵。`師古曰：「鄉讀曰嚮。」`陵母旣私送使者，泣曰：「願為老妾語陵，善事漢王。漢王長者，毋以老妾故持二心。妾以死送使者。」遂伏劔而死。項王怒，亨陵母。陵卒從漢王定天下。以善雍齒，雍齒，高祖之仇，陵又本無從漢之意，以故後封陵，為安國侯。

陵為人少文任氣，好直言。為右丞相二歲，惠帝崩。高后欲立諸呂為王，問陵。陵曰：「高皇帝刑白馬而盟曰：『非劉氏而王者，天下共擊之。』今王呂氏，非約也。」太后不說。`師古曰：「說讀曰悅。」`問左丞相平及絳侯周勃等，皆曰：「高帝定天下，王子弟；今太后稱制，欲王昆弟諸呂，無所不可。」太后喜。罷朝，陵讓平、勃曰：「始與高帝唼血而盟，諸君不在邪？`師古曰：「唼，小歠也，音所甲反。」`今高帝崩，太后女主，欲王呂氏，諸君縱欲阿意背約，何面目見高帝於地下乎！」平曰：「於面折廷爭，臣不如君；`師古曰：「廷爭，謂當朝廷而諫爭。」`全社稷，定劉氏後，君亦不如臣。」陵無以應之。於是呂太后欲廢陵，迺陽遷陵為帝太傅，實奪之相權。陵怒，謝病免，杜門竟不朝請，`師古曰：「杜，塞也，閉塞其門也。請音才性反。杜字本作𢾅，音同。」`十年而薨。

陵之免，呂太后徙平為右丞相，以辟陽侯審食其為左丞相。`師古曰：「食其音異基。」`食其亦沛人也。漢王之敗彭城西，楚取太上皇、呂后為質，食其以舍人侍呂后。其後從破項籍為侯，幸於呂太后。及為相，不治，`鄭氏曰：「不立治處，使止宮中也。」李竒曰：「不治丞相職事也。」師古曰：「李說是也。」`監宮中，如郎中令，公卿百官皆因決事。

呂須常以平前為高帝謀執樊噲，數讒平曰：「為丞相不治事，日飲醇酒，戲婦人。」平聞，日益甚。呂太后聞之，私喜。面質呂須於平前，`師古曰：「質，對也。」`曰：「鄙語曰『兒婦人口不可用』，顧君與我何如耳，無畏呂須之譖。」`師古曰：「顧，念也。」`

呂太后多立諸呂為王，平偽聽之。`師古曰：「謂且順從之，不乖牾也。」`及呂太后崩，平與太尉勃合謀，卒誅諸呂，立文帝，平本謀也。審食其免相，文帝立，舉以為相。`如淳曰：「舉猶皆也。衆人之議皆以為勃、平功多矣。」師古曰：「言文帝以平、勃俱舊臣，有功，皆欲以為相。」`

太尉勃親以兵誅呂氏，功多；平欲讓勃位，迺謝病。文帝初立，怪平病，問之。平曰：「高帝時，勃功不如臣；及誅諸呂，臣功亦不如勃。願以相讓勃。」於是迺以太尉勃為右丞相，位第一；平徙為左丞相，位第二。賜平金千斤，益封三千戶。

居頃之，上益明習國家事，朝而問右丞相勃曰：「天下一歲決獄幾何？」`師古曰：「臨朝問也。幾音居豈反。」`勃謝不知。問「天下錢穀一歲出入幾何？」勃又謝不知。汗出洽背，`師古曰：「洽，霑也。」`媿不能對。上亦問左丞相平。平曰：「有主者。」上曰：「主者為誰乎？」平曰：「陛下即問決獄，責廷尉；問錢穀，責治粟內史。」上曰：「苟各有主者，而君所主何事也？」平謝曰：「主臣！`文穎曰：「惶恐之辭也，猶今言死罪也。」孟康曰：「主臣，主群臣也，若今言人主。」晉灼曰：「主，擊也。臣，服也。言其擊服，惶恐之辭。」師古曰：「文、晉二說是也。」`陛下不知其駑下，使待罪宰相。`師古曰：「駑，凡馬之稱，非駿者也，故以自喻。駑音奴。」`宰相者，上佐天子理陰陽，順四時，下遂萬物之宜，`師古曰：「遂，申也。」`外填撫四夷諸侯，內親附百姓，使卿大夫各得任其職也。」上稱善。勃大慙，出而讓平曰：「君獨不素敎我乎！」平笑曰：「君居其位，獨不知其任邪？且陛下即問長安盜賊數，又欲強對邪？」於是絳侯自知其能弗如平遠矣。居頃之，勃謝免相，而平顓為丞相。`師古曰：「顓與專同。」`

孝文二年，平薨，謚曰獻侯。傳子至曾孫何，坐略人妻棄市。王陵亦至玄孫，坐酎金國除。辟陽侯食其免後三歲而為淮南王所殺，文帝令其子平嗣侯。淄川王反，辟陽近淄川，平降之，國除。

始平曰：「我多陰謀，道家之所禁。`師古曰：「此平謂陳平。」`吾世即廢，亦已矣，不能復起，以吾多陰禍也。」其後曾孫陳掌以衞氏親戚貴，`師古曰：「掌妻，衞子夫之姊。」`願得續封之，然終不得也。

周勃，沛人。其先卷人也，`師古曰：「卷，縣名也，地理志屬河南，音丘權反。其下亦同。」`徙沛。勃以織薄曲為生，`蘇林曰：「薄一名曲。月令曰『具曲植』。」師古曰：「許慎云葦薄為曲也。」`常以吹簫給喪事，`師古曰：「吹簫以樂喪賔，若樂人也。」`材官引強。`服虔曰：「能引強弓弩官也。」孟康曰：「如今挽強司馬也。」師古曰：「強音其兩反。」`

高祖為沛公初起，勃以中涓從攻胡陵，下方與。`師古曰：「音房豫。」`方與反，與戰，卻敵。攻豐。擊秦軍碭東。還軍留及蕭。復攻碭，破之。下下邑，先登。賜爵五大夫。攻蘭、虞，取之。擊章邯車騎殿。`師古曰：「殿之言填也，謂鎮軍後以扞敵。勃擊破章邯之殿兵也。殿音丁見反。」`略定魏地。攻轅戚、東缗，以往至栗，`師古曰：「缗音昬。」`取之。攻齧桑，先登。擊秦軍阿下，破之。追至濮陽，下蘄城。攻都關、定陶，襲取宛朐，得單父令。`師古曰：「音善甫。」`夜襲取臨濟，攻壽張，以前至卷，破李由雍丘下。攻開封，先至城下為多。`文穎曰：「勃士卒至者多也。」如淳曰：「周禮『戰功曰多』。」師古曰：「多謂功多也。」`後章邯破項梁，沛公與項羽引兵東如碭。自初起沛還至碭，一歲二月。楚懷王封沛公號武安侯，為碭郡長。沛公拜勃為襄賁令。`師古曰：「賁音肥。」`從沛公定魏地，攻東郡尉於成武，破之。攻長社，先登。攻潁陽、緱氏，絕河津。擊趙賁軍尸北。`師古曰：「賁音奔。尸即尸鄉。」`南攻南陽守齮，破武關、嶢關。攻秦軍於藍田。至咸陽，滅秦。

項羽至，以沛公為漢王。漢王賜勃爵為威武侯。從入漢中，拜為將軍。還定三秦，賜食邑懷德。攻槐里、好畤，最。`如淳曰：「於將率之中功為最也。」`北擊趙賁、內史保於咸陽，最。北救漆。`師古曰：「漆，扶風縣。」`擊章平、姚卬軍。西定汧`師古曰：「汧亦扶風縣，音口肩反。」`還下郿、頻陽。`師古曰：「郿即岐州郿縣也。頻陽在櫟陽東北。郿音媚。」`圍章邯廢丘，破之。西擊益已軍，破之。`如淳曰：「章邯將也。」`攻上邽。`師古曰：「邽音圭。」`東守嶢關。擊項籍。攻曲遇，最。`師古曰：「曲音丘禹反。遇音顒。」`還守敖倉，追籍。籍已死，因東定楚地泗水、東海郡，凡得二十二縣。還守雒陽、櫟陽，賜與潁陰侯共食鍾離。以將軍從高祖擊燕王臧荼，破之易下。所將卒當馳道為多。`師古曰：「當高祖所行之前。」`賜爵列侯，剖符世世不絕。食絳八千一百八十戶。

以將軍從高帝擊韓王信於代，降下霍人。以前至武泉，`孟康曰：「縣屬雲中也。」`擊胡騎，破之武泉北。轉攻韓信軍銅鞮，破之。還，降太原六城。擊韓信胡騎晉陽下，破之，下晉陽。後擊韓信軍於硰石，`應劭曰：「硰音沙。」孟康曰：「地名也。」齊恭曰：「硰音赤坐反。」師古曰：「齊音是也。」`破之，追北八十里。還攻樓煩三城，因擊胡騎平城下，所將卒當馳道為多。勃遷為太尉。

擊陳豨，屠馬邑。所將卒斬豨將軍乘馬降。`師古曰：「姓乘馬，名降也。乘音食孕反。」`轉擊韓信、陳豨、趙利軍於樓煩，破之。得豨將宋最、鴈門守圂。`師古曰：「圂者，鴈門守之名，音下頓反。」`因轉攻得雲中守遬、丞相箕肄、將軍博。`師古曰：「遬，古速字也。肄音弋二反。博者，亦豨將之名也。」`定鴈門郡十七縣，雲中郡十二縣。因復擊豨靈丘，破之，斬豨丞相程縱、將軍陳武、都尉高肄。定代郡九縣。

燕王盧綰反，勃以相國代樊噲將，擊下薊，`師古曰：「即幽州薊縣也，音計。」`得綰大將抵、丞相偃、守陘、`張晏曰：「盧綰郡守，陘其名也。」師古曰：「陘音刑。」`太尉弱、御史大夫施屠渾都。`師古曰：「姓施屠，名渾都。渾音胡昆反。」`破綰軍上蘭，後擊綰軍沮陽。`服虔曰：「沮音阻。」師古曰：「縣名，屬上谷。」`追至長城，定上谷十二縣，右北平十六縣，遼東二十九縣，漁陽二十二縣。最從高帝得相國一人，`師古曰：「最者，凡也。緫言其攻戰克獲之數。」`丞相二人，將軍、二千石各三人；別破軍二，下城三，定郡五，縣七十九，得丞相、大將各一人。

勃為人木強敦厚，`師古曰：「木謂質樸。強音其兩反。」`高帝以為可屬大事。`師古曰：「屬，委也，音之欲反。」`勃不好文學，每召諸生說士，東鄉坐責之：`如淳曰：「勃自東鄉，責諸生說士，不以賔主之禮也。」師古曰：「鄉讀曰嚮。」`「趣為我語。」`蘇林曰：「音趣舍。」臣瓚曰：「令直言勿稱經書也。」師古曰：「二說皆非也。趣讀曰促。謂令速言也。」`其椎少文如此。`服虔曰：「謂訥鈍也。」應劭曰：「今俗名拙語為椎儲。」師古曰：「椎謂樸鈍如椎也。音直推反。」`

勃旣定燕而歸，高帝已崩矣，以列侯事惠帝。惠帝六年，置太尉官，以勃為太尉。十一年，高后崩。呂祿以趙王為漢上將軍，呂產以呂王為相國，秉權，欲危劉氏。勃與丞相平、朱虛侯章共誅諸呂。語在高后紀。

於是陰謀以為「少帝及濟川、淮陽、恒山王皆非惠帝子，呂太后以計詐名它人子，殺其母，養之後宮，令孝惠子之，立以為後，用彊呂氏。今已滅諸呂，少帝即長用事，吾屬無類矣，`師古曰：「云被誅滅無遺種。」`不如視諸侯賢者立之。」遂迎立代王，是為孝文皇帝。

東牟侯興居，朱虛侯章弟也，曰：「誅諸呂，臣無功，請得除宮。」迺與太僕汝陰滕公入宮。滕公前謂少帝曰：「足下非劉氏，不當立。」迺顧麾左右執戟，皆仆兵罷。`師古曰：「仆，頓也，音赴。」`有數人不肯去，宦者令張釋諭告，亦去。`師古曰：「荊燕吳傳云張擇，今此作釋，參錯不同，未知孰是也？」`滕公召乘輿車載少帝出。少帝曰：「欲持我安之乎？」`師古曰：「言往何所也。」`滕公曰：「就舍少府。」迺奉天子法駕，迎皇帝代邸，報曰：「宮謹除。」皇帝入未央宮，有謁者十人持戟衞端門，`師古曰：「端門，殿之正門。」`曰：「天子在也，足下何為者？」不得入。太尉往喻，迺引兵去，皇帝遂入。是夜，有司分部誅濟川、淮陽、常山王及少帝於邸。

文帝即位，以勃為右丞相，賜金五千斤，邑萬戶。居十餘月，人或說勃曰：「君旣誅諸呂，立代王，威震天下，而君受厚賞處尊位以厭之，則禍及身矣。」`師古曰：「厭謂當之也。言旣有大功，又受厚賞而居尊位，以久當之不去，即禍及矣。厭音一涉反，又音烏狎反。」`勃懼，亦自危，迺謝請歸相印。上許之。歲餘，陳丞相平卒，上復用勃為相。十餘月，上曰：「前日吾詔列侯就國，或頗未能行，丞相朕所重，其為朕率列侯之國。」迺免相就國。

歲餘，每河東守尉行縣至絳，絳侯勃自畏恐誅，常被甲，令家人持兵以見。其後人有上書告勃欲反，下廷尉，逮捕勃治之。勃恐，不知置辭。`師古曰：「置，立也。辭，對獄之辭。」`吏稍侵辱之。勃以千金與獄吏，獄吏迺書牘背示之，`李竒曰：「吏所執簿也。」師古曰：「牘，木簡，以書辭也，音讀。」`曰「以公主為證」。公主者，孝文帝女也，勃太子勝之尚之，`師古曰：「尚，配也，解在張耳傳。」`故獄吏敎引為證。初，勃之益封，盡以予薄昭。及繫急，薄昭為言薄太后，太后亦以為無反事。文帝朝，太后以冒絮提文帝，`應劭曰：「陌頟絮也。」晉灼曰：「巴蜀異志謂頭上巾為冒絮。」師古曰：「冒，覆也，老人所以覆其頭。提，擲也。提音徒計反。」`曰：「絳侯綰皇帝璽，將兵於北軍，`應劭曰：「言勃誅諸呂，廢少帝，手貫國璽時尚不反，況今更有異乎？」師古曰：「綰謂引結其組，音烏版反。」`不以此時反，今居一小縣，顧欲反邪！」`師古曰：「顧猶倒也。」`文帝旣見勃獄辭，迺謝曰：「吏方驗而出之。」於是使使持節赦勃，復爵邑。勃旣出，曰：「吾甞將百萬軍，安知獄吏之貴也！」

勃復就國，孝文十一年薨，謚曰武侯。子勝之嗣，尚公主不相中，`如淳曰：「猶言不相合當也。」師古曰：「意不相可也。中音竹仲反。」`坐殺人，死，國絕。一年，文帝乃擇勃子賢者河內太守亞夫復為侯。

亞夫為河內守時，許負相之：`應劭曰：「許負，河內溫人，老嫗也。」`「君後三歲而侯。侯八歲，為將相，持國秉，`師古曰：「秉音彼命反。」`貴重矣，於人臣無二。後九年而餓死。」亞夫笑曰：「臣之兄以代父侯矣，有如卒，子當代，我何說侯乎？然旣以貴如負言，又何說餓死？指視我。」`師古曰：「視讀曰示。」`負指其口曰：「從理入口，此餓死法也。」`師古曰：「從，豎也，音子容反。」`居三歲，兄絳侯勝之有罪，文帝擇勃子賢者，皆推亞夫，迺封為條侯。`師古曰：「縣在勃海。地理志作蓨字，其音同耳。」`

文帝六年，匈奴大入邊。以宗正劉禮為將軍軍霸上，祝茲侯徐厲為將軍軍棘門，以河內守亞夫為將軍軍細柳，以備胡。上自勞軍，至霸上及棘門軍，直馳入，將以下騎出入送迎。已而之細柳軍，軍士吏被甲，銳兵刃，彀弓弩，持滿。`師古曰：「彀，張也，音遘。」`天子先驅至，不得入。`師古曰：「先驅，導駕者也，若今之武候隊矣。」`先驅曰：「天子且至！」軍門都尉曰：「軍中聞將軍之令，不聞天子之詔。」有頃，上至，又不得入。於是上使使持節詔將軍曰：「吾欲勞軍。」亞夫迺傳言開壁門。壁門士請車騎曰：「將軍約，軍中不得驅馳。」於是天子迺按轡徐行。至中營，將軍亞夫揖，曰：「介冑之士不拜，請以軍禮見。」`應劭曰：「禮，介者不拜。」`天子為動，改容式車。`師古曰：「古者立乘，凡言式車者，謂俛身撫式，以禮敬人。式，車前橫木也。」`使人稱謝：`師古曰：「謝，告也。」`「皇帝敬勞將軍。」成禮而去。旣出軍門，羣臣皆驚。文帝曰：「嗟乎，此真將軍矣！鄉者霸上、棘門如兒戲耳，`師古曰：「鄉讀曰嚮。」`其將固可襲而虜也。至於亞夫，可得而犯邪！」稱善者乆之。月餘，三軍皆罷。迺拜亞夫為中尉。

文帝且崩時，戒太子曰：「即有緩急，周亞夫真可任將兵。」文帝崩，亞夫為車騎將軍。

孝景帝三年，吳楚反。亞夫以中尉為太尉，東擊吳楚。因自請上曰：「楚兵剽輕，難與爭鋒。`師古曰：「剽音匹妙反。」`願以梁委之，絕其食道，迺可制也。」上許之。`師古曰：「吳王傳云亞夫至淮陽，問鄧都尉，為畫此計，亞夫乃從之。今此云自請而後行。二傳不同，未知孰是。」`

亞夫旣發，至霸上，趙涉遮說亞夫曰：「將軍東誅吳楚，勝則宗廟安，不勝則天下危，能用臣之言乎？」亞夫下車，禮而問之。涉曰：「吳王素富，懷輯死士乆矣。`師古曰：「輯與集同。」`此知將軍且行，必置閒人於殽黽阸陿之閒。且兵事上神密，將軍何不從此右去，走藍田，`師古曰：「右謂少西去也。走音奏。」`出武關，抵雒陽，`師古曰：「抵，至也。」`閒不過差一二日，`師古曰：「謂右去行遟止一二日也。」`直入武庫，擊鳴鼓。諸侯聞之，以為將軍從天而下也。」`師古曰：「不意其猝至。」`太尉如其計。至雒陽，使吏搜殽黽閒，果得吳伏兵。迺請涉為護軍。

亞夫至，會兵滎陽。`師古曰：「會，集也。」`吳方攻梁，梁急，請救。亞夫引兵東北走昌邑，`師古曰：「走音奏。」`深壁而守。梁王使使請亞夫，亞夫守便宜，不往。梁上書言景帝，景帝詔使救梁。亞夫不奉詔，堅壁不出，而使輕騎兵弓高侯等絕吳楚兵後食道。吳楚兵乏糧，飢，欲退，數挑戰，終不出。夜，軍中驚，內相攻擊擾亂，至於帳下。亞夫堅卧不起。頃之，復定。吳奔壁東南陬，`如淳曰：「陬，隅也。」師古曰：「音子侯反，又音鄒。」`亞夫使備西北。已而其精兵果奔西北，不得入。吳楚旣餓，迺引而去。亞夫出精兵追擊，大破吳王濞。吳王濞棄其軍，與壯士數千人亡走，保於江南丹徒。漢兵因乘勝，遂盡虜之，降其縣，購吳王千金。月餘，越人斬吳王頭以告。凡相守攻三月，而吳楚破平。於是諸將迺以太尉計謀為是。由此梁孝王與亞夫有隙。

歸，復置太尉官。五歲，迺為丞相，景帝甚重之。上廢栗太子，亞夫固爭之，不得。上由此疏之。而梁孝王每朝，常與太后言亞夫之短。

竇太后曰：「皇后兄王信可侯也。」上讓曰：「始南皮及章武先帝不侯，`師古曰：「南皮竇彭祖，太后弟長君之子。章武，太后母弟廣國。」`及臣即位，迺侯之，信未得封也。」竇太后曰：「人生各以時行耳。`師古曰：「言富貴當及己身也。」`竇長君在時，竟不得侯，死後，迺其子彭祖顧得侯。`師古曰：「顧，反也。」`吾甚恨之。帝趣侯信也！」`師古曰：「趣讀曰促。」`上曰：「請得與丞相計之。」與丞相計之，亞夫曰：「高帝約『非劉氏不得王，非有功不得侯。不如約，天下共擊之』。今信雖皇后兄，無功，侯之，非約也。」上默然而沮。`師古曰：「沮者，止壞之意也，音才與反。」`

其後匈奴王徐盧等五人降漢，`師古曰：「功臣表云唯徐盧。」`上欲侯之以勸後。亞夫曰：「彼背其主降陛下，陛下侯之，即何以責人臣不守節者乎？」上曰：「丞相議不可用。」迺悉封徐盧等為列侯。亞夫因謝病免相。

頃之，上居禁中，召亞夫賜食。獨置大胾，`師古曰：「胾，大臠，音側吏反。」`無切肉，又不置箸。亞夫心不平，顧謂尚席取箸。`應劭曰：「尚席，主席者也。」`上視而笑曰：「此非不足君所乎？」`孟康曰：「設胾無箸者，此非不足滿於君所乎？嫌恨之也。」如淳曰：「非故不足君之食具，偶失之也。」師古曰：「孟說近之。帝言賜君食而不設箸，此由我意於君有不足乎？」`亞夫免冠謝上。上曰：「起。」亞夫因趨出。上目送之，曰：「此鞅鞅，非少主臣也！」

居無何，亞夫子為父買工官尚方甲楯五百被可以葬者。`如淳曰：「工官，官名也。」張晏曰：「被，具也。五百具甲楯也。」師古曰：「被音皮義反。」`取庸苦之，不與錢。`師古曰：「庸謂賃也。苦謂極苦使也。」`庸知其盜買縣官器，怨而上變告子，事連汙亞夫。書旣聞，上下吏。吏簿責亞夫，`如淳曰：「簿音主簿之簿，簿問其辭情。」師古曰：「簿問者，書之於簿，一一問之也。」`亞夫不對。上罵之曰：「吾不用也。」`孟康曰：「言不用汝對，欲殺之也。」如淳曰：「恐獄吏畏其復用事，不敢折辱也。」師古曰：「孟說是也。一云，帝責此吏云不勝其任，吾不用汝，故召亞夫令詣廷尉也。」`召詣廷尉。廷尉責問曰：「君侯欲反何？」亞夫曰：「臣所買器，迺葬器也，何謂反乎？」吏曰：「君縱不欲反地上，即欲反地下耳。」吏侵之益急。初，吏捕亞夫，亞夫欲自殺，其夫人止之，以故不得死，遂入廷尉，因不食五日，歐血而死。國絕。

一歲，上迺更封絳侯勃它子堅為平曲侯，續絳侯後。傳子建德，為太子太傅，坐酎金免官。後有罪，國除。

亞夫果餓死。死後，上迺封王信為蓋侯。至平帝元始二年，繼絕世，復封勃玄孫之子恭為絳侯，千戶。

贊曰：聞張良之智勇，以為其貌魁梧竒偉，`應劭曰：「魁梧，丘虛壯大之意也。」蘇林曰：「梧音悟。」師古曰：「魁，大貌也。梧者，言其可驚悟，今人讀為吾，非也。」`反若婦人女子。故孔子稱「以貌取人，失之子羽」。`師古曰：「子羽，孔子弟子澹臺滅明字，貌惡而行善，故云然也。」`學者多疑於鬼神，`師古曰：「謂無鬼神之事也。」`如良受書老父，亦異矣。高祖數離困阸，良常有力，`師古曰：「離，遭也。」`豈可謂非天乎！陳平之志，見於社下，傾側擾攘楚、魏之間，卒歸於漢，而為謀臣。及呂后時，事多故矣，`師古曰：「故謂中屯難也。」`平竟自免，以智終。王陵廷爭，杜門自絕，亦各其志也。周勃為布衣時，鄙樸庸人，至登輔佐，匡國家難，誅諸呂，立孝文，為漢伊周，`師古曰：「處伊尹、周公之任。」`何其盛也！始呂后問宰相，高祖曰：「陳平智有餘，王陵少戇，可以佐之；`師古曰：「戇，愚也，舊音下紺反，今讀音竹巷反。」`安劉氏者必勃也。」又問其次，云「過此以後，非迺所及」。`師古曰：「迺，汝也，言汝亦不及見也。」`終皆如言，聖矣夫！

* * *

[上卷](039.md) / [漢書目錄](a02.md) / [下卷](041.md) /			  

    