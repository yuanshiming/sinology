 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷九十一 ‧ 貨殖傳第六十一`   

* * *

昔先王之制，自天子公侯卿大夫士至于皁隷抱關擊𣔳者，`師古曰：「皁，養馬者也。隷之言著也，屬著於人也。抱關，守門者也。擊𣔳，守夜擊木以警衆也。𣔳音土各反。」`其爵祿奉養宮室車服棺椁祭祀死生之制各有差品，小不得僭大，賤不得踰貴。夫然，故上下序而民志定。於是辯其土地川澤丘陵衍沃原隰之宜，`師古曰：「衍謂地平延者也。沃，水之所灌沃也。廣平曰原，下溼曰隰。」`敎民種樹畜養；`師古曰：「樹，殖也。」`五穀六畜及至魚鼈鳥獸雚蒲材幹器械之資，`師古曰：「雚，薍也，即今之荻也。械者，器之緫名也。雚音桓。薍音五宦反。荻音敵。」`所以養生送終之具，靡不皆育。育之以時，而用之有節。屮木未落，斧斤不入於山林；`師古曰：「禮記月令云：『季秋之月，草木黃落，乃伐薪為炭。』」`豺獺未祭，罝網不布於壄澤；`師古曰：「禮記王制云：『獺祭魚，然後虞人入澤梁；豺祭獸，然後田獵。』月令：『孟春之月，獺祭魚。』『季秋之月，豺乃祭獸戮禽。』罝，兔網也，音嗟。」`鷹隼未擊，矰弋不施於徯隧。`師古曰：「隼亦鷙鳥，即今所呼為鶻者也。月令：『孟秋之月，鷹乃祭鳥，用始行戮。』弋，繳射也。矰者，弋之矢也。徯隧，徑道也。矰音曾。徯音奚。隧音遂。鶻音胡骨反。」`旣順時而取物，然猶山不茬蘗，澤不伐夭，`師古曰：「茬，古槎字也。槎，邪斫木也。蘗，髡斬之也。此夭謂草木之方長未成者也。槎音士牙反。蘗音五葛反。夭音烏老反。」`蝝魚麛卵，咸有常禁。`師古曰：「蝝，小蟲也。麛，鹿子也。卵，鳥卵也。月令：『孟春之月，毋殺孩蟲，毋麛毋卵。』蝝音弋全反。麛音草奚反。」`所以順時宣氣，蕃阜庶物，`師古曰：「蕃，多也。阜，盛也。蕃音扶元反。」`稸足功用，如此之備也。`師古曰：「稸即蓄字。」`然後四民因其土宜，各任智力，夙興夜寐，以治其業，相與通功易事，交利而俱贍，`師古曰：「言以其所有，交易所無，而不匱乏。」`非有徵發期會，而遠近咸足。故易曰「后以財成輔相天地之宜，以左右民」，`師古曰：「泰卦象辭也。后，君也。左右，助也。言王者資財用以成敎，贊天地之化育，以救助其衆庶也。左右讀曰佐佑。」`「備物致用，立成器以為天下利，莫大乎聖人」，`師古曰：「上繫之辭也。備物致用，謂備取百物而極其功用。」`此之謂也。管子云古之四民不得雜處。`師古曰：「管仲之書也。」`士相與言仁誼於閒宴，`師古曰：「閒讀曰閑。」`工相與議技巧於官府，商相與語財利於市井，`師古曰：「凡言市井者，市交易之處，井共汲之所，故揔而言之也。說者云因井而為市，其義非也。」`農相與謀稼穡於田壄，朝夕從事，不見異物而遷焉。`師古曰：「言非其本業則弗觀視，故能各精其事，不移易。」`故其父兄之敎不肅而成，子弟之學不勞而能，各安其居而樂其業，甘其食而美其服，雖見竒麗紛華，非其所習，辟猶戎翟之與于越，`孟康曰：「于越，南方越名也。」師古曰：「于，發語聲也。戎蠻之語則然。于越猶句吳耳。辟讀曰譬。」`不相入矣。是以欲寡而事節，財足而不爭。於是在民上者，道之以德，`師古曰：「道讀曰導。」`齊之以禮，故民有耻而且敬，貴誼而賤利。此三代之所以直道而行，`師古曰：「直道而行，謂以德禮率下，不飾偽也。」`不嚴而治之大略也。

及周室衰，禮法墮，`師古曰：「墮，毀也，音火規反。」`諸侯刻桷丹楹，大夫山節藻梲，`師古曰：「桷，椽也。楹，柱也。節，栭也。山，刻為山形也。梲，侏儒柱也。藻謂刻鏤為水藻之文也。刻桷丹楹，魯桓宮也。山節藻梲，臧文仲也。」`八佾舞於庭，雍徹於堂。`師古曰：「八列舞於庭，謂季氏也。以雍樂徹食，三家則然，事見論語。」`其流至乎士庶人，莫不離制而棄本，稼穡之民少，商旅之民多，穀不足而貨有餘。

陵夷至乎桓、文之後，`師古曰：「齊桓、晉文也。」`禮誼大壞，上下相冒，國異政，家殊俗，耆欲不制，僭差亡極。`師古曰：「耆讀曰嗜，其下並同。極，止也。」`於是商通難得之貨，工作亡用之器，士設反道之行，以追時好而取世資。`師古曰：「追，逐也。」`偽民背實而要名，姦夫犯害而求利，篡弒取國者為王公，圉奪成家者為雄桀。`師古曰：「圉謂禁守其人也。」`禮誼不足以拘君子，刑戮不足以威小人。富者木土被文錦，犬馬餘肉粟，而貧者裋褐不完，唅菽飲水。`師古曰：「裋，布長襦也。褐，編枲衣也。裋音豎。唅亦含字也。菽，豆也。」`其為編戶齊民，同列而以財力相君，雖為僕虜，猶亡慍色。故夫飾變詐為姦軌者，自足乎一世之間；守道循理者，不免於飢寒之患。其敎自上興，繇法度之無限也。`師古曰：「繇讀與由同。」`故列其行事，以傳世變云。

昔粵王句踐困於會稽之上，迺用范蠡、計然。`孟康曰：「姓計名然，越臣也。」蔡謨曰：「計然者，范蠡所著書篇名耳，非人也。謂之計然者，所計而然也。群書所稱句踐之賢佐，種、蠡為首，豈聞復有姓計名然者乎？若有此人，越但用半策便以致霸，是功重於范蠡，蠡之師也，焉有如此而越國不記其事，書籍不見其名，史遷不述其傳乎？」師古曰：「蔡說謬矣。據古今人表，計然列在第四等，豈是范蠡書篇乎？計然一號計研，故賔戲曰『研、桑心計於無垠』，即謂此耳。計然者，濮上人也，博學無所不通，尤善計筭，甞南遊越，范蠡卑身事之。其書則有萬物錄，著五方所出，皆直述之。事見皇覽及晉中經簿。又吳越春秋及越絕書並作計倪，此則倪、研及然聲皆相近，實一人耳。何云書籍不見哉？」`計然曰：「知鬬則修備，時用則知物，二者形則萬貨之情可得見矣。`師古曰：「形，顯見。」`故旱則資舟，水則資車，物之理也。」`師古曰：「旱極則水，水極則旱，故於旱時而預蓄舟，水時預蓄車，以待其貴，收其利也。」`推此類而脩之，十年國富，厚賂戰士，遂報彊吳，刷會稽之恥。`師古曰：「刷謂拭除之也，音所劣反。」`范蠡歎曰：「計然之策，十用其五而得意。旣以施國，吾欲施之家。」迺乘扁舟，`孟康曰：「特舟也。」師古曰：「音匹延反。」`浮江湖，變姓名，適齊為鴟夷子皮，`師古曰：「自號鴟夷者，言若盛酒之鴟夷，多所容受，而可卷懷，與時張弛也。鴟夷，皮之所為，故曰子皮。」`之陶為朱公。`孟康曰：「陶即今定陶也。」`以為陶天下之中，諸侯四通，貨物所交易也，迺治產積居與時逐，`孟康曰：「逐時而居買也。」師古曰：「此說非也。言豫居貨物隨時而逐利。」`而不責於人。故善治產者，能擇人而任時。十九年之間三致千金，再散分與貧友昆弟。後年衰老，聽子孫脩業而息之，`師古曰：「息，生也。」`遂至鉅萬。故言富者稱陶朱。

子贛旣學於仲尼，退而仕衞，`師古曰：「孔子弟子，姓端木，名賜也。」`發貯鬻財曹、魯之間。`師古曰：「多有積貯，趣時而發。鬻，賣之也。鬻音弋六反。」`七十子之徒，賜最為饒，`師古曰：「言於弟子之中最為富。」`而顏淵簞食瓢飲，在于陋巷。`師古曰：「簞，笥也。食，飯也。瓢，瓠勺也。一簞之飯，一瓢之飲，至貧也。簞音丁安反。食音似。瓢音頻遙反。」`子贛結駟連騎，束帛之幣聘享儲侯，所至，國君無不分庭與之抗禮。`師古曰：「為賔主之禮。」`然孔子賢顏淵而譏子贛，曰：「回也其庶乎，屢空。賜不受命，而貨殖焉，意則屢中。」`師古曰：「論語載孔子之言也。顏回庶幾聖道，雖數空匱，而樂在其中。子贛不受敎命，唯財是殖，億度是非，幸而中耳。意讀曰億。中音竹仲反。」`

白圭，周人也。當魏文侯時，李克務盡地力，而白圭樂觀時變，故人棄我取，人取我予。能薄飲食，忍嗜欲，節衣服，與用事僮僕同苦樂，趨時若猛獸摯鳥之發。故曰：「吾治生猶伊尹、呂尚之謀，孫吳用兵，商鞅行法是也。故智不足與權變，勇不足以決斷，仁不能以取予，彊不能以有守，雖欲學吾術，終不告也。」蓋天下言治生者祖白圭。`師古曰：「祖，始也，以其法為本始也。」`

猗頓用盬鹽起，`師古曰：「猗頓，魯之窮士也。盬，鹽池也。於盬造鹽，故曰盬鹽。盬音古。」`邯鄲郭縱以鑄冶成業，與王者埒富。`師古曰：「埒，等也。」`

烏氏蠃畜牧，`師古曰：「氏音支，烏氏，姓也。蠃，名也。其人為畜牧之業也。」`及衆，斥賣，`師古曰：「畜牧蕃盛，其數多則出而賣之也。」`求竒繒物，間獻戎王。`師古曰：「避時之禁，故伺閒隙私遺戎王。」`戎王十倍其償，予畜，畜至用谷量牛馬。`師古曰：「言其數饒不可計筭，故以山谷多少言之。」`秦始皇令蠃比封君，以時與列臣朝請。`師古曰：「與讀曰豫。請音才性反。」`

巴寡婦清，`師古曰：「以其行絜，故號曰清也。」`其先得丹穴，`師古曰：「丹，丹砂也。穴者，山谷之穴出丹也。」`而擅其利數世，家亦不訾。`師古曰：「言資財衆多無限數。訾音子移反。」`清寡婦能守其業，用財自衞，人不敢犯。始皇以為貞婦而客之，為築女懷清臺。

秦漢之制，列侯封君食租稅，歲率戶二百。千戶之君則二十萬，朝覲聘享出其中。庶民農工商賈，率亦歲萬息二千，百萬之家即二十萬，而更繇租賦出其中，`師古曰：「更音工衡反，繇讀曰徭。」`衣食好美矣。故曰陸地牧馬二百蹏，`孟康曰：「五十匹也。」師古曰：「蹏，古蹄字。」`牛千蹏角，`孟康曰：「百六十七頭也。馬貴而牛賤，以此為率也。」師古曰：「百六十七頭牛，則為蹄與角凡一千二也。言千者，舉成數也。」`千足羊，`師古曰：「凡言千足者，二百五十頭也。」`澤中千足彘，水居千石魚波，`師古曰：「波讀曰陂。言有大陂養魚，一歲收千石魚也。說者不曉，及改其波字為皮，又讀為披，皆失之矣。」`山居千章之萩。`孟康曰：「萩任方章者千枚也。」師古曰：「大材曰章，解在百官公卿表。萩即楸樹字也。其下並同也。」`安邑千樹棗；燕、秦千樹栗；蜀、漢、江陵千樹橘；淮北滎南河濟之閒千樹萩；`師古曰：「滎亦水名，濟水所溢作也，即今所謂滎澤也。」`陳、夏千畝桼；`師古曰：「陳，陳縣也，夏，夏縣也，皆屬淮陽。種桼樹而取其汁。夏音嘏。」`齊、魯千畝桑麻；渭川千畝竹；及名國萬家之城，帶郭千畝畝鍾之田，`孟康曰：「一鐘受六斛四斗。」師古曰：「一畝收鐘者凡千畝也。」`若千畝巵茜，`孟康曰：「茜草、巵子可用染也。」師古曰：「茜音千見反。」`千畦薑韭：`師古曰：「畦音攜。」`此其人皆與千戶侯等。

諺曰：「以貧求富，農不如工，工不如商，刺繡文不如倚市門。」此言末業，貧者之資也。`師古曰：「言其易以得利也。」`通邑大都酤一歲千釀，`師古曰：「千瓮以釀酒。」`醯醬千瓨，`師古曰：「瓨，長頸甖也，受十升。瓨音胡雙反。」`漿千儋，`孟康曰：「儋，甖也。」師古曰：「儋，人儋之也，一儋兩甖。儋音丁濫反。」`屠牛羊彘千皮，穀糴千鐘，`師古曰：「謂常糴取而居之。」`薪槀千車，舩長千丈，`師古曰：「緫積船之丈數也。」`木千章，竹竿萬个，`孟康曰：「个者，一个兩个。」師古曰：「个讀曰箇。箇，枚也。」`軺車百乘，`師古曰：「軺車，輕小之車也。軺音弋昭反。」`牛車千兩；`師古曰：「車一乘曰一兩。謂之兩者，言其轅輪兩兩而耦。」`木器桼者千枚，銅器千鈞，`孟康曰：「三十斤為一鈞。」`素木鐵器若巵茜千石，`孟康曰：「百二十斤為石。素木，素器也。」`馬蹏噭千，`師古曰：「噭，口也。蹄與口共千，則為馬二百也。噭音江釣反，又音口釣反。」`牛千足，羊彘千雙，`師古曰：「彘即豕。」`童手指千，`孟康曰：「童，奴婢也。古者無空手游口，皆有作務，作務須手指，故曰手指，以別馬牛蹄角也。」師古曰：「手指謂有巧伎者。指千則人百。」`筋角丹沙千斤，其帛絮細布千鈞，文采千匹，`師古曰：「文，文繒也。帛之有色者曰采。」`荅布皮革千石，`孟康曰：「荅布，白疊也。」師古曰：「麤厚之布也，其價賤，故與皮革同其量耳，非白疊也。荅者，厚重之貌，而讀者妄為榻音，非也。」`桼千大斗，`師古曰：「大斗者，異於量米粟之斗也。今俗猶有大量。」`糱麴鹽豉千合，`師古曰：「麴糱以斤石稱之，輕重齊則為合。鹽豉則斗斛量之，多少等亦為合。合者，相配偶之言耳。今西楚荊沔之俗賣鹽豉者，鹽豉各一升則各為裹而相隨焉，此則合也。說者不曉，乃讀為升合之合，又改作台，競為解說，失之遠矣。」`鮐鮆千斤，`師古曰：「鮐，海魚也。鮆，刀魚也，飲而不食者。鮐音胎，又音菭。鮆音薺，又音才爾反。而說者妄讀鮐為夷，非唯失於訓物，亦不知音矣。」`鮿鮑千鈞，`師古曰：「鮿，膊魚也，即今不著鹽而乾者也。鮑，今之䱒魚也。鮿魚輒。膊音普各反。䱒音於業反。而說者乃讀鮑為鮠魚之鮠，音五回反，失義遠矣。鄭康成以為䱒於蝠室乾之，亦非也。蝠室乾之，即鮿耳。蓋今巴荊人所呼鰎魚者是也。音居偃反。秦始皇載鮑亂臭，則是䱒魚耳。而蝠室乾者，本不臭也。蝠音蒲北反。」`棗栗千石者三之，`師古曰：「三千石。」`狐貂裘千皮，羔羊裘千石，`師古曰：「狐貂貴，故計其數；羔羊賤，故稱其量也。」`旃席千具，它果采千種，`師古曰：「果采，謂於山野采取果實也。」`子貸金錢千貫，節駔儈，`孟康曰：「節，節物貴賤也。謂除估儈，其餘利比於千乘之家也。」師古曰：「儈者，合會二家交易者也。駔者，其首率也。駔音子朗反。儈音工外反。」`貪賈三之，廉賈五之，`孟康曰：「貪賈，未當賣而賣，未當買而買，故得利少，而十得其三。廉賈，貴乃賣，賤乃買，故十得五也。」`亦比千乘之家，此其大率也。

蜀卓氏之先，趙人也，用鐵冶富。秦破趙，遷卓氏之蜀，夫妻推輦行。`師古曰：「步車曰輦。」`諸遷虜少有餘財，爭與吏，求近處，處葭萌。`師古曰：「縣名也，地理志屬廣漢。葭音家。」`唯卓氏曰：「此地陿薄。吾聞崏山之下沃壄，下有踆鴟，至死不飢。`孟康曰：「踆音蹲。水鄉多鴟，其山下有沃野灌溉。」師古曰：「孟說非也。踆鴟謂芋也，其根可食，以充糧，故無飢年。華陽國志曰汶山郡都安縣有大芋如蹲鴟也。」`民工作布，易賈。」乃求遠遷。致之臨卭，大憙，即鐵山鼓鑄，`師古曰：「即，就也。」`運籌筭，賈滇、蜀民，`師古曰：「行販賣於滇、蜀之間也。滇音丁賢反。」`富至童八百人，田池射獵之樂擬於人君。

程鄭，山東遷虜也，亦冶鑄，賈魋結民，富埒卓氏。`師古曰：「魋結，西南夷也。言程鄭行賈，求利於其人也。埒，等也。魋音直追反。結讀曰髻。」`

程、卓旣衰，至成、哀閒，成都羅裒訾至鉅萬。初，裒賈京師，隨身數十百萬，`師古曰：「言其自有數十萬，且至百萬。」`為平陵石氏持錢。其人彊力。石氏訾次如、苴，`孟康曰：「平陵如氏，苴氏也。石氏勤力，故訾次二人也。」師古曰：「孟說非也。其人彊力，謂羅裒耳。訾次如、苴，自謂石氏之饒財也。苴音側于反。」`親信，厚資遣之，令徃來巴蜀，數年閒致千餘萬。裒舉其半賂遺曲陽、定陵侯，`師古曰：「謂王根、淳于長也。」`依其權力，賒貸郡國，`師古曰：「貸音吐戴反。」`人莫敢負。擅鹽井之利，期年所得自倍，`師古曰：「期音基。」`遂殖其貨。

宛孔氏之先，梁人也，用鐵冶為業。秦滅魏，遷孔氏南陽，大鼓鑄，規陂田，連騎游諸侯，因通商賈之利，有游閒公子之名。`師古曰：「閒讀曰閑，言其志寬大，不在急促。公子者，公侯貴人之子也，言其舉動性行有似之也，若今言諸郎矣。」`然其贏得過當，瘉於孅嗇，`師古曰：「瘉讀為愈。愈，勝也。孅，細也。嗇，愛也。言其於利雖不汲汲苟得，然所獲贏餘多於細𠫤者也。孅與纖同。下云周人旣孅，義亦類此。」`家致數千金，故南陽行賈盡法孔氏之雍容。

魯人俗儉嗇，而丙氏尤甚，以鐵冶起，富至鉅萬。然家自父兄子弟約，頫有拾，卬有取，`師古曰：「頫，古俯字也。俯仰必有所取拾，無鉅細好惡也。」`貰貸行賈徧郡國。鄒、魯以其故，多去文學而趨利。

齊俗賤奴虜，而刀閒獨愛貴之。`師古曰：「刀姓，閒名也。刀音貂。」`桀黠奴，人之所患，唯刀閒收取，使之逐魚鹽商賈之利，或連車騎交守相，然愈益任之，終得其力，起數千萬。故曰「寧爵無刀」，`孟康曰：「刀閒能畜豪奴，奴或有連車騎交守相。如自謂：『寧欲免去作民有爵邪？無將止為刀氏作奴乎？』無，發聲助也。」`言能使豪奴自饒，而盡其力也。刀閒旣衰，至成、哀間，臨淄姓偉訾五千萬。`師古曰：「姓姓，名偉。」`

周人旣孅，而師史尤甚，轉轂百數，`師古曰：「轉轂，謂以車載物而逐利者。」`賈郡國，無所不至。雒陽街居在齊秦楚趙之中，富家相矜以乆賈，`孟康曰：「謂街巷居民無田地，皆相矜乆賈在此諸國也。」師古曰：「此說非也。言雒陽之地居在諸國之中，要衝之所，若大街衢，故其賈人無所不至而多得利，不憚乆行也。中音竹仲反。」`過邑不入門。設用此等，故師史能致十千萬。`師古曰：「十千萬，即萬萬也。言其財至萬萬也。一曰至千萬者十焉。」`

師史旣衰，至成、哀、王莽時，雒陽張長叔、薛子仲訾亦十千萬。莽皆以為納言士，欲法武帝，然不能得其利。`師古曰：「法武帝者，言用卜式、東郭、咸陽、孔僅等為官也。」`

宣曲任氏，其先為督道倉吏。`孟康曰：「若今吏督租穀使上道輸在所也。」師古曰：「於京師四方諸道督其租耳。道者，非謂上道也。」`秦之敗也，豪桀爭取金玉，任氏獨窖倉粟。`師古曰：「取倉粟而窖臧之也。窖音工孝反。」`楚漢相距滎陽，民不得耕種，米石至萬，而豪桀金玉盡歸任氏，任氏以此起富。富人奢侈，而任氏折節為力田畜。人爭取賤賈，任氏獨取貴，`師古曰：「言其居買之物，不計貴賤，唯在良美也。賈讀曰價。」`善富者數世。`師古曰：「折節力田，務於本業，先公後私，率道閭里，故云善富。」`然任公家約，非田畜所生不衣食，公事不畢則不得飲酒食肉。`師古曰：「任公，任氏之父也。言家為此私約制也。晉灼以為任用公家之約，此說非也。」`以此為閭里率，故富而主上重之。

塞之斥也，唯橋桃以致馬千匹，牛倍之，羊萬，粟以萬鍾計。`孟康曰：「邊塞主斥候卒也。唯此一人能致富若此。」師古曰：「此說非也。塞斥者，言國家斥開邊塞，更令寬廣，故橋桃得恣其畜牧也。姓橋名桃。以萬鍾計者，不論斗斛千萬之數，每率舉萬鍾而計之者，其饒多也。」`

吳楚兵之起，長安中列侯封君行從軍旅，齎貣子錢家，`師古曰：「行者須齎糧而出，於子錢家貣出也。貣謂求假之也，音吐得反。」`子錢家以為關東成敗未決，莫肯予。唯毋鹽氏出捐千金貸，`師古曰：「貸謂假與之，音吐載反。`其息十之。三月，吳楚平。一歲之中，則毋鹽氏息十倍，用此富關中。

關中富商大賈，大氐盡諸田，`師古曰：「氏讀曰抵。抵，歸也。」`田牆、田蘭。韋家栗氏、安陵杜氏亦鉅萬。前富者旣衰，自元、成訖王莽，京師富人杜陵樊嘉，茂陵摯網，平陵如氏、苴氏，長安丹王君房，豉樊少翁、王孫大卿，為天下高訾。`師古曰：「王君房賣丹，樊少翁及王孫大卿賣豉，亦致高訾。訾讀與資同。高訾謂多資財。」`樊嘉五千萬，其餘皆鉅萬矣。王孫卿以財養士，與雄桀交，王莽以為京司市師，漢司東市令也。

此其章章尤著者也。其餘郡國富民兼業顓利，`師古曰：「顓與專同。」`以貨賂自行，取重於鄉里者，不可勝數。故秦楊以田農而甲一州，`孟康曰：「以田地過限，從此而富，為州中第一也。」`翁伯以販脂而傾縣邑，張氏以賣醬而隃侈，質氏以洒削而鼎食，`服虔曰：「治刀劔者也。」如淳曰：「作刀劔削者。」師古曰：「二說皆非也。洒，濯也。削謂刀劔室也。謂人有刀劔削故惡者，主為洒刷之，去其垢穢，更飾令新也。洒音先禮反。削音先召反。」`濁氏以胃脯而連騎，`晉灼曰：「今太官常以十月作沸湯燖羊胃，以末椒薑坋之，暴使燥是也。」師古曰：「燖音似兼反。坋音蒲頓反。」`張里以馬醫而擊鍾，皆越法矣。然常循守事業，積累贏利，漸有所起。至於蜀卓，宛孔，齊之刀閒，公擅山川銅鐵魚鹽市井之入，運其籌策，上爭王者之利，下錮齊民之業，`師古曰：「錮亦謂專取之也。」`皆陷不軌奢僭之惡。又況掘冢搏掩，犯姦成富，`師古曰：「搏掩謂搏擊掩襲，取人物者也。搏字或作博。一說搏，六博也，掩，意錢之屬也，皆戲而賭取財物。」`曲叔、稽發、雍樂成之徒，`師古曰：「姓曲名叔，姓稽名發，姓雍名樂成也。稽音工奚反。」`猶復齒列，`師古曰：「身為罪惡，尚復與良善之人齊齒並列。」`傷化敗俗，大亂之道也。

* * *

[上卷](090.md) / [漢書目錄](a02.md) / [下卷](092.md) /			  

    