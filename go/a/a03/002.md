 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷二 ‧ 帝紀第二`　`顯宗孝明帝`

* * *

顯宗孝明皇帝諱莊，`謚法曰：「照臨四方曰明。」伏侯古今注曰：「莊之字曰嚴。」`光武第四子也。母陰皇后。帝生而豐下，`杜預注左傳云：「豐下，蓋面方也。」東觀記云：「帝豐下兌上，項赤色，有似於堯。」`十歲能通春秋，光武竒之。建武十五年封東海公，十七年進爵為王，十九年立為皇太子。師事博士桓榮，學通尚書。

中元二年二月戊戌，即皇帝位，年三十。尊皇后曰皇太后。

三月丁卯，葬光武皇帝於原陵。`帝王紀曰：「原陵方三百二十步，高六丈，在臨平亭東南，去洛陽十五里。」`有司奏上尊廟曰世祖。

夏四月丙辰，詔曰：「予末小子，奉承聖業，夙夜震畏，不敢荒寧。先帝受命中興，德侔帝王，協和萬邦，假於上下，`假，至也。音格。`懷柔百神，惠於鰥寡。`懷，安也。柔，和也。禮曰「凡山林能興雲致雨者皆曰神，有天下者祭百神」，懷柔百神也。書曰：「惠于鰥寡。」`朕承大運，繼體守文，`創基之主，則尚武功以定禍亂；其次繼體而立者，則守文德。穀梁傳曰：「承明繼體。則守文之君也。」`不知稼穡之艱難，懼有廢失。聖恩遺戒，顧重天下，以元元為首。公卿百僚，將何以輔朕不逮？其賜天下男子爵，人二級；`前書音義曰：「男子者，謂戶內之長也。」商鞅為秦制爵二十級：一，公士；二，上造；三，簪䮍；四，不更；五，大夫；六，官大夫；七，公大夫；八，公乘；九，五大夫；十，左庶長；十一，右庶長；十二，左更；十三，中更；十四，右更；十五，少上造；十六，大上造；十七，駟車庶長；十八，大庶長；十九，關內侯；二十，徹侯。人賜爵者，有罪得贖，貧者得賣與人。`三老、孝悌、力田人三級；`三老、孝悌、力田，三者皆鄉官之名。三老，高帝置，孝悌、力田，高后置，所以勸導鄉里，助成風化也。文帝詔曰：「孝悌，天下之大順也。力田，為生之本也。三老，衆人之師也。其以戶口率置員。」事見前書。`爵過公乘，得移與子若同產、同產子；`漢制，賜爵自公士已上不得過公乘，故過者得移授也。同產，同母兄弟也。`及流人無名數欲自占者人一級；`無名數謂無文簿也。占謂自歸首也。`鰥、寡、孤、獨、篤𤸇粟，人十斛。其施刑及郡國徒，在中元元年四月己卯赦前所犯而後捕繫者，悉免其刑。又邊人遭亂為內郡人妻，在己卯赦前，一切遣還邊，恣其所樂。中二千石下至黃綬，`漢制，二百石以上銅印黃綬也。`貶秩贖論者，悉皆復秩還贖。方今上無天子，下無方伯，`公羊傳曰：「上無天子，下無方伯。」此制引以為謙也。`若涉淵水而無舟楫。夫萬乘至重而壯者慮輕，`帝謙言年尚少壯，思慮輕淺，故須賢人輔弼。`實賴有德左右小子。`賴，恃也。左右，助也。`高密侯禹元功之首，東平王蒼寬博有謀，並可以受六尺之託，臨大節而不撓。`六尺謂年十五已下。大節謂大事。撓，屈也。音女孝反。`其以禹為太傅，蒼為驃騎將軍。太尉憙告謚南郊，`趙憙也。應劭風俗通曰：「禮，臣子無爵謚君父之義也，故羣臣累其功美，葬日，遣太尉於南郊告天而謚之。」`司徒訢奉安梓宮，`李訢也。梓宮，以梓木為棺。風俗通曰：「宮者，存時所居，緣生事死，因以為名。」`司空魴將校復土。`馮魴也。將校謂將領五校兵以穿壙也。前書音義曰：「復土，主穿壙填塞事也。言下棺訖，復以土為墳，故言復土。」`其封憙為節鄉侯，訢為安鄉侯，魴為楊邑侯。」

秋九月，燒當羌寇隴西，敗郡兵於允街。`允街，縣名也，允音鉛，街音佳，屬金城郡，故城在今涼州昌松縣東南。城臨麗水，一名麗水城。`赦隴西囚徒，減罪一等，勿收今年租調。又所發天水三千人，亦復是歲更賦。`更謂戍卒更相代也。賦謂雇更之錢也。前書音義曰：「更有三品：有卒更，有踐更。古正卒無常，人皆當迭為之有。一月一更，是為卒更。貧者欲得雇更錢，次直者出錢雇之，月二千，是為踐更，有過更。古者天下人皆當戍邊三日，亦名為更。不可人人自行三日戍，當行者不可往即還，因住一歲，次直者出錢三百雇之，謂之過更。」`遣謁者張鴻討叛羌於允吾，`允吾，縣名，屬金城郡，故城在今蘭州廣武縣西南。允音沿。吾音牙。`鴻軍大敗，戰歿。冬十一月，遣中郎將竇固監捕虜將軍馬武等二將軍討燒當羌。

十二月甲寅，詔曰：「方春戒節，人以耕桑。其勑有司務順時氣，使無煩擾。`禮記：「孟春之月，布德和令，行慶施惠。仲春，無作大事，以妨農事。」`天下亡命殊死以下，聽得贖論：死罪入縑二十匹，右趾至髡鉗城旦舂十匹，`前書音義曰：「右趾謂刖其右足，次刖左足，次劓，次黥，次髡鉗為城旦舂。城旦者，晝日伺寇虜，夜暮築長城。舂者，婦人犯罪，不任軍役之事，但令舂以食徒者。」`完城旦舂至司寇作三匹。`完者，謂不加髡鉗而築城也。次鬼薪、白粲，次隷臣妾，次司寇作。`其未發覺，詔書到先自告者，半入贖。今選舉不實，邪佞未去，權門請託，殘吏放手，`放手謂貪縱為非也。`百姓愁怨，情無告訴。有司明奏罪名，并正舉者。`舉非其人，並正舉主之罪。`又郡縣每因徵發，輕為姦利，詭責羸弱，先急下貧。其務在均平，無令枉刻。」

永平元年春正月，帝率公卿已下朝於原陵，如元會儀。`漢官儀曰：「古不墓祭。秦始皇起寑於墓側，漢因而不改。諸陵寑皆以晦、望、二十四氣、三伏、社、臘及四時上飯。其親陵所宮人，隨鼓漏理被枕，具盥水，陳莊具。天子以正月上原陵，公卿百官及諸侯王、郡國計吏皆當軒下，占其郡國穀價，四方改易，欲先帝魂魄聞之也。」元會儀見下。`

夏五月，太傅鄧禹薨。

戊寅，東海王彊薨，遣司空馮魴持節視喪事，賜升龍旄頭、鑾輅、龍旂。`旄頭，見光武紀。鑾，鈴也，在鑣。交龍為旂，唯天子用之，今特賜以葬。`

六月乙卯，葬東海恭王。

秋七月，捕虜將軍馬武等與燒當羌戰，大破之。募士卒戍隴右，賜錢人三萬。

八月戊子，徙山陽王荊為廣陵王，遣就國。

是歲，遼東太守祭肜使鮮卑擊赤山烏桓，`赤山在遼東西北數千里。`大破之，斬其渠帥。越巂姑復夷叛，`姑復，縣名。`州郡討平之。

二年春正月辛末，宗祀光武皇帝於明堂，帝及公卿列侯始服冠冕、衣裳、玉佩、絇屨以行事。`漢官儀曰：「天子冠通天，諸侯王冠遠遊，三公、諸侯冠進賢三梁，卿、大夫、尚書、二千石、博士冠兩梁，二千石已下至小吏冠一梁。天子、公、卿、特進、諸侯祀天地明堂，皆冠平冕，天子十二旒，三公、九卿、諸侯七，其纓各如其綬色，玄衣纁裳。」周禮曰：「王祀昊天上帝則服大裘而冕，祀五帝亦如之。」三禮圖曰：「冕以三十升布漆而為之，廣八寸，長尺六寸，前圜後方，前下後高，有俛伏之形，故謂之冕。欲人之位彌高而志彌下，故以名焉。」董巴輿服志曰：「顯宗初服冕衣裳以祀天地。衣裳以玄上纁下，乘輿備文日月星辰十二章，三公、諸侯用山龍九章，卿已下用華蟲七章，皆五色釆。乘輿刺繡，公卿已下皆織成。陳留襄邑獻之。」徐廣車服注曰：「漢明帝案古禮備其服章，天子郊廟衣皁上絳下，前三幅，後四幅，衣畫而裳繡。」禮記曰：「古之君子必佩玉，君子於玉比德焉。天子佩白玉，公侯佩山玄玉，大夫佩水蒼玉，世子佩瑜玉。」周禮屨人「掌王赤舄青絇」。鄭玄注云：「赤舄，為上冕服之舄也。絇屨，鼻頭以青綵飾之。」絇音劬。三禮圖曰：「屨複下曰舄，其色各隨裳色。」`禮畢，登靈臺。使尚書令持節詔驃騎將軍、三公曰：「今令月吉日，宗祀光武皇帝於明堂，以配五帝。`五經通義曰：「蒼帝靈威仰，赤帝赤熛怒，黃帝含樞紐，白帝白招矩，黑帝叶光紀。牲幣及玉，各依方色。」`禮備法物，樂和八音，詠祉福，舞功德，`祉亦福也。詠謂詩云「降福穰穰」之類。景帝詔曰：「歌者所以發德，舞者所以明功。」`其班時令，勑羣后。`班，布也。時令謂月令也。四時各有令，若有乖舛，必致妖災，故告之。`事畢，升靈臺，望元氣，吹時律，觀物變。`元氣，天氣也。王者承天心，理禮樂，通上下四時之氣也，故望之焉。時律者，即月令「孟春律中太蔟，仲春律中夾鍾」之類。大戴禮曰：「聖人𢧵十二管，察八音之清濁，謂之律呂。律呂不正則諸氣不和。」周禮保章氏：「以五雲之色，辨吉凶、水旱、豐荒之祲象。」鄭司農注云：「以二至二分觀雲色，青為蟲，白為喪，赤為兵荒，黑為水，黃為豐。故春秋傳曰：『凡分至啟閉必書雲物，為備故也』。」杜預注云：「物謂氣色災變也。」`羣僚藩輔，宗室子孫，衆郡奉計，百蠻貢職，`奉計謂計吏也。詩曰「因時百蠻。」百言衆多也。獨言蠻，通四夷。`烏桓、濊貊咸來助祭，單于侍子、骨都侯亦皆陪位。斯固聖祖功德之所致也。朕以闇𨹟，奉承大業，親執珪璧，恭祀天地。`周禮曰：「四圭尺有二寸，以祀天。」又曰：「以蒼璧禮天，以黃琮禮地，以青圭禮東方，以赤璋禮南方，以白琥禮西方，以玄璜禮北方。」`仰惟先帝受命中興，撥亂反正，以寧天下，`撥，理也。公羊傳曰：「撥亂世反之正，莫近於春秋。」`封泰山，建明堂，立辟雍，起靈臺，恢弘大道，被之八極；`淮南子曰：「九州之外有八寅，八寅之外有八紘，八紘之外有八極。」`而胤子無成康之質，`明帝自謂成康之時刑措不用四十餘年。`羣臣無呂旦之謀，盥洗進爵，踧踖惟慙。`鄭玄注論語云：「踧踖，敬恭貌。」盥音管。`素性頑鄙，臨事益懼，故『君子坦蕩蕩，小人長戚戚』。`坦蕩，明達之貌。戚戚，常憂懼也。`其令天下自殊死已下，謀反大逆，皆赦除之。百僚師尹，其勉修厥職，順行時令，敬若昊天，`若，順也。`以綏兆人。」

三月，臨辟雍，初行大射禮。`儀禮曰大射之禮，王將祭射宮，擇士以助祭也。張虎侯、熊侯、豹侯，其制若今之射的矣。謂之為侯者，天子射中之，可以服諸侯也。天子侯中一丈八尺，畫以雲氣焉。王以六耦射三侯，樂以騶虞九節；諸侯以四耦射二侯，樂以貍首七節；孤卿、大夫以三耦射一侯，樂以釆蘋五節；士以二耦射豻侯，樂以釆蘩三節。`

秋九月，沛王輔、楚王英、濟南王康、淮陽王延、東海王政來朝。

冬十月壬子，幸辟雍，初行養老禮。詔曰：「光武皇帝建三朝之禮，而未及臨饗。`三朝之禮謂中元元年初起明堂、辟雍、靈臺也。`眇眇小子，屬當聖業。`尚書康王曰：「眇眇予末小子。」孔安國注云：「眇眇猶微微也。」`閒暮春吉辰，初行大射；令月元日，`東觀記曰：「十月元日。」`復踐辟雍。尊事三老，兄事五更，安車輭輪，供綏執授。侯王設醬，公卿饌珍，朕親袒割，執爵而酳。`孝經援神契曰：「尊事三老，父象也。」宋均注曰：「老人知天地之事者。」安車，坐乘之車；輭輪，以蒲裹輪。輭音而兖反。三老就車，天子親執綏授之。說文：「綏，車中把也。」五更，老人知五行更代事者。漢官儀曰：「三老、五更，皆取有首妻男女全具者。」續漢志曰：「養三老、五更，先吉日，司徒上太傅若講師故三公人名，用其德行年耆高者，三公一人為三老，次卿一人為五更，皆服絺紵大袍單衣，皁緣領袖中衣，冠進賢，扶玉杖。五更亦如之，不杖。皆齊于太學講堂。其日乘輿先到辟雍禮殿，坐于東廂，遣使者安車迎三老、五更，天子迎于門屏，交拜，導自阼階。三老自賔階升，東面。三公設几杖。九卿正履。天子親袒割俎，執醬而饋，執爵而酳。五更南面，三公進供，禮亦如之。明日皆詣闕謝，以其於己禮太隆也。」醬，醢也。珍謂肴羞之屬，即周禮「八珍」之類。鄭玄注儀禮云：「酳，漱也，所以潔口。」音胤。`祝哽在前，祝噎在後。`老人食多哽噎，故置人於前後祝之，令其不哽噎也。`升歌鹿鳴，下管新宮，`鹿鳴，詩小雅篇名也。新宮，小雅逸篇也。升，登也。登堂而歌，所以重人聲也。燕禮曰：「升歌鹿鳴，下管新宮。」`八佾具脩，萬舞於庭。`佾，列也。謂舞者行列也。左氏傳曰：「天子八佾，諸侯六，大夫四，士二。夫舞，所以節八音而行八風，故自八以下。」萬亦舞也。詩云：「公庭萬舞。」`朕固薄德，何以克當？易陳負乘，詩刺彼己，`易曰：「負且乘，致寇至。」負也者，小人之事也。乘也者，君子之器也，小人而乘君子之器，盜思奪之矣。詩曰「彼己之子，不稱其服」也。`永念慙疚，無忘厥心。三老李躬，年耆學明。五更桓榮，授朕尚書。詩曰：『無德不報，無言不酬。』`詩大雅也。`其賜榮爵關內侯，食邑五千戶。三老、五更皆以二千石祿養終厥身。其賜天下三老酒人一石，肉四十斤。有司其存耆耋，`禮記曰，六十曰耆，七十曰耋。釋名曰：「耆，指也，不從力役，指事使人也。耋，䥫也，皮膚變黑色如䥫也。」`恤幼孤，惠鰥寡，稱朕意焉。」

中山王焉始就國。

甲子，西巡狩，幸長安，祠高廟，遂有事於十一陵。歷覽館邑，會郡縣吏，勞賜作樂。十一月甲申，遣使者以中牢祠蕭何、霍光。帝謁陵園，過式其墓。`東觀漢記曰：「蕭何墓在長陵東司馬門道北百步。」又云：「霍光墓在茂陵東司馬門道南四里。」式，敬也。禮記曰：「行過墓必式。」`進幸河東，所過賜二千石、令長已下至於掾史，各有差。`續漢志曰：「郡國及縣，諸曹皆置掾史。」`癸卯，車駕還宮。

十二月，護羌校尉竇林下獄死。

是歲，始迎氣於五郊。`續漢書曰：「迎氣五效之兆。四方之兆各依其位。中央之兆在未，壇皆二尺。立春之日，迎春於東郊，祭青帝句芒，車服皆青，歌青陽，八佾舞雲翹之舞。立夏之日，迎夏於南郊，祭赤帝祝融，車服皆赤，歌朱明，八佾舞雲翹之舞，先立秋十八日，迎黃靈於中兆，祭黃帝后土，車服皆黃，歌朱明，八佾舞雲翹、育命之舞。立秋之日，迎秋於西郊，祭白帝蓐收，車服皆白，歌白藏，八佾舞育命之舞。立冬之日，迎冬於北郊，祭黑帝玄冥，車服皆黑，歌玄冥，八佾舞育命之舞。」`少府陰就子豐殺其妻酈邑公主，就坐自殺。`酈，縣，屬南陽郡。酈音櫟。`

三年春正月癸巳，詔曰：「朕奉郊祀，登靈臺，見史官，正儀度。`儀謂渾儀，以銅為之，置於靈臺，王者正天文之器也。度謂日月星辰之行度也。史官即太史，掌天文之官也。`夫春者，歲之始也。始得其正，則三時有成。`正謂日月五星不失其次也。三時謂春、夏、秋。左傳曰：「務其三時。」`比者水旱不節，邊人食寡，政失於上，人受其咎。有司其勉順時氣，勸督農桑，去其螟蜮，以及蝥賊；`爾雅曰：「食苗心曰螟，食節曰賊，食根曰蝥。」蜮一名短弧，今之水弩，含沙射人為災。言此者，欲令臣下順時行政，勿侵擾也。`詳刑慎罰，明察單辭，`單辭猶偏辭也。`夙夜匪懈，以稱朕意。」

二月甲寅，太尉趙憙、司徒李訢免。丙辰，左馮翊郭丹為司徒。己未，南陽太守虞延為太尉。

甲子，立貴人馬氏為皇后，皇子炟`音丁達反。`為皇太子。賜天下男子爵，人二級；三老、孝悌、力田人三級；流人無名數欲占者人一級；鰥、寡、孤、獨、篤𤸇、貧不能自存者粟，人五斛。

夏四月辛酉，封皇子建為千乘王，`千乘，國名，今青州縣，故城在今淄州高苑北。`羨為廣平王。

六月丁卯，有星孛于天船北。`天船，星名。續漢志曰：「天船為水，彗出之為大水。是歲，伊、洛水溢到津城門。」伏侯古今注曰：「彗長三尺所，見三十五日乃去。」`

秋八月戊辰，改大樂為大予樂。`尚書琁機鈐曰「有帝漢出，德洽作樂名予」，故據琁機鈐改之。漢官儀曰：「大予樂令一人，秩六百石。」`

壬申晦，日有蝕之。詔曰：「朕奉承祖業，無有善政。日月薄蝕，彗孛見天，水旱不節，稼穡不成，人無宿儲，下生愁墊。`儲，積也。墊，溺也，音丁念反。`雖夙夜勤思，而智能不逮。昔楚莊無災，以致戒懼；`說苑曰：「楚莊王見天不見妖而地不出孽，則禱于山川曰：『天其忘余歟？』此能求過于天，必不逆諫矣。」`魯哀禍大，天不降譴。`春秋感精符曰：「魯哀公時，政彌亂絕，不日食。政亂之類，當致日食之變，而不應者，譴之何益，告之不悟，故哀公之篇絕無日食之異。」`今之動變，儻尚可救。有司勉思厥職，以匡無德。古者卿士獻詩，百工箴諫。`國語曰：「天子聽政，公卿至于庶士獻詩，師箴，百工諫，庶人傳語，近臣盡規，而後王斟酌事焉。」`其言事者，靡有所諱。」

冬十月，蒸祭光武廟，`禮記曰：「冬祭曰蒸。」蒸，衆也。冬物畢成，可祭者衆。`初奏文始、五行、武德之舞。`前書曰，文始舞者，本舜韶舞也，高祖六年更名曰文始，其舞人執羽籥。五行者，本周舞也，秦始皇二十六年更名曰五行，其舞人冠冕衣服法五行色。武德者，高祖四年作，言行武以除亂也，其舞人執干戚。光武草創，禮樂未備，今始奏之，故云初也。`

甲子，車駕從皇太后幸章陵，觀舊廬。十二月戊辰，至自章陵。

是歲，起北宮及諸官府。京師及郡國七大水。

四年春二月辛亥，詔曰：「朕親耕藉田，以祈農事。`禮記曰：「天子親耕于東郊，為藉田千畒，冕而朱紘，躬秉耒耜。」五經要義曰：「天子藉田，以供上帝之粢盛，所以先百姓而致孝敬也。藉，蹈也。言親自蹈履于田而耕之。」續漢志云：「正月始耕，旣事，告祠先農。」漢舊儀曰：「先農即神農炎帝也。祠以太牢，百官皆從。皇帝親執耒耜而耕。天子三推，三公五，孤卿七，大夫十二，士庶人終畒。乃致藉田倉，置令丞，以給祭天地宗廟，以為粢盛。」`京師冬無宿雪，春不燠沐，`燠，暖也，音於六反。沐，潤澤也。言無暄潤之氣也。`煩勞羣司，積精禱求。`積精猶儲積也。說文云：「告事求福曰禱。」`而比再得時雨，宿麥潤澤。其賜公卿半奉。有司勉遵時政，務平刑罰。」

秋九月戊寅，千乘王建薨。

冬十月乙卯，司徒郭丹、司空馮魴免。丙辰，河南尹范遷為司徒，太僕伏恭為司空。

十二月，陵鄉侯梁松下獄死。`坐縣飛書誹謗。`

五年春二月庚戌，驃騎將軍東平王蒼罷歸藩；琅邪王京就國。

冬十月，行幸鄴。與趙王栩會鄴。常山三老言於帝曰：「上生於元氏，願蒙優復。」詔曰：「豐、沛、濟陽，受命所由，加恩報德，適其宜也。今永平之政，百姓怨結，而吏人求復，令人愧笑，重逆此縣之拳拳，`重，難也。拳拳猶勤勤也。禮記曰：「得一善則拳拳服膺而不息。」`其復元氏縣田租更賦六歲，勞賜縣掾史，及門闌走卒。」`侍閤、門闌部署、街里走卒，皆有程品，多少隨所典領。」`至自鄴。

十一月，北匈奴寇五原；十二月，寇雲中，南單于擊却之。

是歲，發遣邊人在內郡者，賜裝錢人二萬。

六年春正月，沛王輔、楚王英、東平王蒼、淮陽王延、琅邪王京、東海王政、趙王盱、北海王興、齊王石來朝。

二月，王雒山出寶鼎，`「雒」或作「雄」。`廬江太守獻之。夏四月甲子，詔曰：「昔禹收九牧之金，鑄鼎以象物，使人知神姦，不逢惡氣。`夏禹之時，令遠方圖畫山川竒異之物，使九州之牧貢金鑄鼎以象之，令人知鬼神百物之形狀而備之，故人入山林川澤，魑魅罔兩莫能逢之。惡氣謂罔兩之類。事見左傳。`遭德則興，遷于商、周；周德旣衰，鼎乃淪亡。`史記曰，周鼎亡入泗水中，秦始皇過彭城，齋戒，欲出周鼎於泗水，使千人沒水求之，不得。`祥瑞之降，以應有德。方今政化多僻，何以致茲？易曰鼎象三公，`易曰：「鼎折足，覆公餗。」`豈公卿奉職得其理邪？太常其以礿祭之日，`禮記曰「夏祭曰礿」，音藥。礿，薄也。夏物未成，祭尚薄。`陳鼎於廟，以備器用。賜三公帛五十匹，九卿、二千石半之。先帝詔書，禁人上事言聖，而閒者章奏頗多浮詞，自今若有過稱虛譽，尚書皆宜抑而不省，示不為諂子蚩也。」

冬十月，行幸魯，祠東海恭王陵；會沛王輔、楚王英、濟南王康、東平王蒼、淮陽王延、琅邪王京、東海王政。十二月，還，幸陽城，遣使者祠中岳。壬午，車駕還宮。東平王蒼、琅邪王京從駕來朝皇太后。

七年春正月癸卯，皇太后陰氏崩。二月庚申，葬光烈皇后。

秋八月戊辰，北海王興薨。

是歲，北匈奴遣使乞和親。

八年春正月己卯，司徒范遷薨。`漢官儀曰，遷字子閭，沛人也。`三月辛卯，太尉虞延為司徒，衞尉趙憙行太尉事。

遣越騎司馬鄭衆報使北匈奴。初置度遼將軍，屯五原曼柏。`昭帝拜范明友為度遼將軍，至此復置焉。以中郎將吳常行度遼將軍。曼柏，縣，在今勝州銀城縣。`

秋，郡國十四雨水。

冬十月，北宮成。

丙子，臨辟雍，養三老、五更。禮畢，詔三公募郡國中都官死罪繫囚，減罪一等，勿笞，詣度遼將軍營，屯朔方、五原之邊縣；妻子自隨，便占著邊縣；`占著謂附名籍。`父母同產欲相代者，恣聽之。其大逆無道殊死者，一切募下蠶室。亡命者令贖罪各有差。凡徙者，賜弓弩衣粮。

壬寅晦，日有食之，旣。`旣，盡也。`詔曰：「朕以無德，奉承大業，而下貽人怨，上動三光。日食之變，其災尤大，春秋圖讖所為至譴。`春秋感精符曰：「人主含天光，據機衡，齊七政，操八極。」故君明聖，天道得正，則日月光明，五星有度。日明則道正，不明則政亂，故常戒以自勑厲。日食皆象君之進退為盈縮。當春秋撥亂，日食三十六，故曰至譴也。`永思厥咎，在予一人。羣司勉修職事，極言無諱。」於是在位者皆上封事，各言得失。`宣帝始令羣臣得奏封事，以知下情。封有正有副，領尚書者先發副封，所言不善，屏而不奏；後魏相奏去副封，以防擁蔽。`帝覽章，深自引咎，乃以所上班示百官。詔曰：「羣僚所言，皆朕之過。人冤不能理，吏黠不能禁；而輕用人力，繕修宮宇，出入無節，喜怒過差。昔應門失守，關雎刺世；`春秋說題辭曰：「人主不正，應門失守，故歌關雎以感之。」宋均注曰：「應門，聽政之處也。言不以政事為務，則有宣淫之心。關雎樂而不淫，思得賢人與之共化，修應門之政者也。」薛君韓詩章句曰：「詩人言雎鳩貞絜慎匹，以聲相求，隱蔽于無人之處。故人君退朝，入于私宮，后妃御見有度，應門擊柝，鼓人上堂，退反宴處，體安志明。今時大人內傾于色，賢人見其萌，故詠關雎，說淑女，正容儀，以刺時。」`飛蓬隨風，微子所歎。`管子曰：「無儀法程式，飛搖而無所定，謂之飛蓬。飛蓬之閒，明王不聽。」此言「微子」，未詳。`永覽前戒，竦然兢懼。徒恐薄德，乆而致怠耳。」

北匈奴寇西河諸郡。

九年春三月辛丑，詔郡國死罪囚減罪，與妻子詣五原、朔方占著，所在死者皆賜妻父若男同產一人復終身；其妻無父兄獨有母者，賜其母錢六萬，又復其口筭。`口筭，已見光武紀。`

夏四月甲辰，詔郡國以公田賜貧人各有差。令司隷校尉、部刺史歲上墨綬長吏視事三歲已上理狀尤異者各一人，與計偕上。`偕，俱也。所徵之人，令與計吏俱上。`及尤不政理者，亦以聞。

是歲，大有年。`穀梁傳曰：「五穀皆熟，書大有年。」`為四姓小侯開立學校，置五經師。`袁宏漢紀曰，永平中崇尚儒學，自皇太子、諸王侯及功臣子弟，莫不受經。又為外戚樊氏、郭氏、陰氏、馬氏諸子弟立學，號四姓小侯，置五經師。以非列侯，故曰小侯。禮記曰「庶方小侯」，亦其義也。`

十年春二月，廣陵王荊有罪，自殺，國除。

夏四月戊子，詔曰：「昔歲五穀登衍，`鄭玄注周禮云：「五穀，黍、稷、麥、麻、尗也。」登，成也。衍，饒也，音以戰反。`今茲蠶麥善收，其大赦天下。方盛夏長養之時，蕩滌宿惡，以報農功。百姓勉務桑稼，以備災害。吏敬厥職，無令愆墯。」

閏月甲午，南巡狩，幸南陽，祠章陵。日北至，`北至，夏至也。`又祠舊宅。禮畢，召校官弟子作雅樂，奏鹿鳴，`校，學也。鹿鳴，詩小雅篇名，宴羣臣嘉賔之詩。`帝自御塤篪和之，`鄭玄注周禮云：「塤，燒土為之，大如鴈子。」鄭衆曰：「有六孔。」世本曰：「暴辛公作篪，以竹為之，長尺四寸，有八孔。」`以娛嘉賔。還，幸南頓，勞饗三老、官屬。

冬十一月，徵淮陽王廷會平輿，`縣名，屬汝南郡，故城在今豫州汝陽縣東北。輿音預。`徵沛王輔會睢陽。

十二月甲午，車駕還宮。

十一年春正月，沛王輔、楚王英、濟南王康、東平王蒼、淮陽王延、中山王焉、琅邪王京、東海王政來朝。

秋七月，司隷校尉郭霸下獄死。

是歲，漅湖出黃金，`漅湖，湖名，音子小反，在今廬州合肥縣東南。`廬江太守以獻。時麒麟、白雉、醴泉、嘉禾所在出焉。

十二年春正月，益州徼外夷哀牢王相率內屬，於是置永昌郡，罷益州西部都尉。`西南夷傳曰：「罷益州西部所領六縣，合為永昌郡，置哀牢、博南二縣。」去洛陽七千里，在今匡州匡川縣西。`

夏四月，遣將作謁者王吳修汴渠，自滎陽至于千乘海口。`汴渠即莨蕩渠也。汴自滎陽首受河，所謂石門，在滎陽山北一里。過汴以東，積石為隄，亦號金隄，成帝陽嘉中所作也。`

五月丙辰，賜天下男子爵，人二級，三老、孝悌、力田人三級，流民無名數欲占者人一級；鰥、寡、孤、獨、篤𤸇、貧無家屬不能自存者粟，人三斛。詔曰：「昔曾、閔奉親，`曾參字子輿，閔損字子騫，並孔子弟子，皆有孝行也。`竭歡致養，仲尼葬子，有棺無椁。`論語曰：「鯉也死，有棺而無椁。」`喪貴致哀，禮存寧儉。今百姓送終之制，競為奢靡。生者無擔石之儲，而財力盡於墳土。`前書音義曰：「擔音丁濫反。言一石之儲。」方言作「甔」，云「罃也，齊東北海岱之閒謂之甔」。郭璞注曰：「所謂『家無甔石之儲』者也。」埤蒼曰：「大罌也。」字或作「儋」，音丁甘反。`伏臘無糟糠，而牲牢兼於一奠。`史記曰，秦德公始為伏祠。歷忌曰：「伏者何也？金氣伏藏之日也。四氣代謝，皆以相生。至于立秋，以金代火；金畏于火，故庚日必伏。」月令：「孟冬之月，臘先祖。」說文云：「臘，冬至後祭百神。」始皇更臘曰嘉平。奠，喪祭也。`糜破積世之業，以供終朝之費，子孫飢寒，絕命於此，豈祖考之意哉！又車服制度，恣極耳目。田荒不耕，游食者衆。`游食謂浮食者。`有司其申明科禁，宜於今者，宣下郡國。」

秋七月乙亥，司空伏恭罷。乙未，大司農牟融為司空。

冬十月，司隷校尉王康下獄死。

是歲，天下安平，人無傜役，歲比登稔，百姓殷富，粟斛三十，牛羊被野。

十三年春二月，帝耕於藉田。禮畢，賜觀者食。

三月，河南尹薛昭下獄死。

夏四月，汴渠成。辛巳，行幸滎陽，巡行河渠。乙酉，詔曰：「自汴渠決敗，六十餘歲，`王景傳曰，平帝時汴河決壞。`加頃年以來，雨水不時，汴流東侵，日月益甚，水門故處，皆在河中，漭瀁廣溢，莫測圻岸，`圻，𡑇也。`蕩蕩極望，不知綱紀。今兖、豫之人，多被水患，乃云縣官不先人急，好興它役。又或以為河流入汴，幽、兾蒙利，故曰左隄彊則右隄傷，左右俱彊則下方傷，宜任水埶所之，使人隨高而處，公家息壅塞之費，百姓無陷溺之患。議者不同，南北異論，朕不知所從，乆而不決。今旣築隄理渠，絕水立門，河、汴分流，復其舊迹，陶丘之北，漸就壤墳，`爾雅曰：「丘再成曰陶丘。」孫炎曰：「形如累兩盂也。」郭璞曰：「今濟陰定陶城中有陶丘也。」尚書曰：「厥土惟黑壤，下土墳壚。」孔安國曰：「無塊曰壤。墳，起也。」`故薦嘉玉絜牲，以禮河神。`禮記曰：「凡祭玉曰嘉玉。」儀禮曰：「絜牲剛鬣。」`東過洛汭，歎禹之績。`水北曰汭。洛汭，洛水入河處也。績，功也。河、洛皆禹所加功，故歎之。`今五土之宜，反其正色，`周禮曰「山林、川澤、丘陵、墳衍、原隰，謂之五土」也。色謂其黃、白、青、黑之類。孔安國曰「水所去，土復其性」也。`濵渠下田，賦與貧人，無令豪右得固其利，`濵，近也。豪右，大家也。`庶繼世宗瓠子之作。」`瓠子，隄名也。武帝元封二年，發卒數萬人塞瓠子決河，沈白馬，玉璧，令羣臣皆負薪填河。在今濮州濮陽縣西也。`因遂度河，登太行，進幸上黨。壬寅，車駕還宮。

冬十月壬辰晦，日有食之。三公免冠自劾。制曰：「冠履勿劾。災異屢見，咎在朕躬，憂懼遑遑，未知其方。將有司陳事，多所隱諱，使君上壅蔽，下有不暢乎？昔衞有忠臣，靈公得守其位。`論語：「孔子曰：『衞靈公無道。』季康子曰：『夫如是，奚其不喪？』孔子曰：『仲叔圉主賔客，祝它主宗廟，王孫賈主軍旅。夫如是，奚其喪？』」`今何以和穆陰陽，消伏災譴？刺史、太守詳刑理冤，存恤鰥孤，勉思職焉。」

十一月，楚王英謀反，廢，國除，遷於涇縣，`涇縣屬丹陽郡，今宣州縣，故城在縣東。有涇水，出蕪湖，因水立名。`所連及死徙者數千人。

是歲，齊王石薨。

十四年春三月甲戌，司徒虞延免，自殺。夏四月丁巳，鉅鹿太守南陽邢穆為司徒。`穆字綏公，宛人。`

前楚王英自殺。

夏五月，封故廣陵王荊子元壽為廣陵侯。

初作壽陵。

十五年春二月庚子，東巡狩。辛丑，幸偃師。詔亡命自殊死以下贖：死罪縑四十匹，右趾至髡鉗城旦舂十匹，完城旦至司寇五匹；犯罪未發覺，詔書到日自告者，半入贖。徵沛王輔會睢陽。進幸彭城。癸亥，帝耕于下邳。

三月，徵琅邪王京會良成，`良成，縣名，屬東海郡，故城在今泗州下邳縣北。`徵東平王蒼會陽都，`陽都，縣名，屬琅邪郡，故城在今沂州沂水縣南。`又徵廣陵侯及其三弟會魯。祠東海恭王陵。還，幸孔子宅，祠仲尼及七十二弟子。`孔子宅在今兖州曲阜縣故魯城中歸德門內闕里之中，背洙面泗，矍相圃之東北也。七十二弟子，顏、閔之徒。漢春秋曰：「帝時升廟立，羣臣中庭北面，皆再拜，帝進爵而後坐。」`親御講堂，命皇太子、諸王說經。又幸東平。`東平，國名，故城在今鄆州東。`辛卯，進幸大梁，`大梁城，魏惠王所築，故城在今汴州。`至定陶，祠定陶恭王陵。`恭王，元帝子康。`夏四月庚子，車駕還宮。

改信都為樂成國，臨淮為下邳國。封皇子恭為鉅鹿王，黨為樂成王，衍為下邳王，暢為汝南王，昞為常山王，長為濟陰王。`濟陰，郡，今曹州。`賜天下男子爵，人三級；郎、從官二十歲已上帛百匹，十歲已上二十匹，十歲已下十匹，官府吏五匹，書佐、小史三匹。令天下大酺五日。`前書音義曰：「漢律：三人已上無故羣飲，罰金四兩。」今恩詔橫賜，得令聚會飲食五日。酺，布也。言天子布恩於天下。史記：「趙惠文王三年，大赦，置酒大酺五日。」`乙巳，大赦天下，其謀反大逆及諸不應宥者，皆赦除之。

冬，車騎校獵上林苑。`周禮校人掌王田獵之馬，故曰校獵。謂以木相貫穿為欄校，以遮禽獸。`

十二月，遣奉車都尉竇固、駙馬都尉耿秉屯涼州。`前書曰，奉車都尉，掌乘輿；駙馬都尉，掌天子之副馬。駙，副也。並武帝置，秩二千石。`

十六年春二月，遣太僕祭肜出高闕，`高闕，山名，因以名塞，在朔方北。`奉車都尉竇固出酒泉，駙馬都尉耿秉出居延，`本匈奴地名也，武帝因以名縣，屬張掖郡，在今甘州張掖縣東北。`騎都尉來苗出平城，伐北匈奴。竇固破呼衍王於天山，`呼衍，匈奴王號。天山即祁連山，一名雪山，今名折羅漢山，在伊州北。祁音時。`留兵屯伊吾盧城。`本匈奴中地名，旣破呼衍，取其地置宜禾都尉，以為屯田，今伊州細職縣伊吾故城是也。`耿秉、來苗、祭肜並無功而還。

夏五月，淮陽王延謀反，發覺。癸丑，司徒邢穆、駙馬都尉韓光坐事下獄死，所連及誅死者甚衆。`坐與延同謀。`

戊午晦，日有食之。

六月丙寅，大司農西河王敏為司徒。`漢官儀曰，敏字叔公，并州隰城人也。`

秋七月，淮陽王延徙封阜陵王。`阜陵，縣名，屬九江郡，故城在今滁州全椒縣南。`

九月丁卯，詔令郡國中都官死罪繫囚減死罪一等，勿笞，詣軍營，屯朔方、敦煌；妻子自隨，父母同產欲求從者，恣聽之；女子嫁為人妻，勿與俱。謀反大逆無道不用此書。

是歲，北匈奴寇雲中，雲中太守廉范擊破之。

十七年春正月，甘露降於甘陵。北海王睦薨。

二月乙巳，司徒王敏薨。三月癸丑，汝南太守鮑昱為司徒。

是歲，甘露仍降，樹枝內附，`仍，頻也。內附謂木連理也。前書終軍曰：「衆枝內附，是無外也。」`芝草生殿前，神雀五色翔集京師。西南夷哀牢、儋耳、僬僥、槃木、白狼、動黏諸種，前後慕義貢獻；`山海經曰：「周僥國在三首國東，為人短小，冠帶，一名僬僥。」國語曰：「僬僥氏三尺，短之至也。」楊浮異物志曰：「儋耳，南方夷，生則鏤其頰，皮連耳匡，分為數支，狀如雞腸，纍纍下垂至肩。」`西域諸國遣子入侍。夏五月戊子，公卿百官以帝威德懷遠，祥物顯應，乃並集朝堂，奉觴上壽。`壽者人之所欲，故卑下奉觴進酒，皆言上壽。`制曰：「天生神物，以應王者；遠人慕化，實由有德。朕以虛薄，何以享斯？唯高祖、光武聖德所被，不敢有辭。其敬舉觴，太常擇吉日策告宗廟。其賜天下男子爵，人二級，三老、孝悌、力田人三級，流人無名數欲占者人一級；鰥、寡、孤、獨、篤𤸇、貧不能自存者粟，人三斛；郎、從官視事十歲以上者，帛十匹。中二千石、二千石下至黃綬，貶秩奉贖，在去年以來皆還贖。」

秋八月丙寅，令武威、張掖、酒泉、敦煌及張掖屬國，`張掖，郡，故匈奴昆邪王地也。漢官儀曰：「張國臂掖，故曰張掖。」故城在今甘州張掖縣西北。`繫囚右趾已下任兵者，`任，堪也。`皆一切勿治其罪，詣軍營。

冬十一月，遣奉車都尉竇固、駙馬都尉耿秉、騎都尉劉張出敦煌昆侖塞，`昆侖，山名，因以為塞，在今肅州酒泉縣西南。山有昆侖之體，故名之。周穆王見西王母于此山，有石室、王母臺。`擊破白山虜於蒲類海上，遂入車師。`西河舊事曰：「白山冬夏有雪，故曰白山，匈奴謂之天山，過之皆下馬拜焉。去蒲類海百里之內。」`初置西域都護、戊己校尉。`宣帝初置，鄭吉為都護，護三十六國，秩比二千石。元帝置戊己校尉，有丞、司馬各一人，秩比六百石。戊己，中央也，鎮覆四方，見漢官儀。亦處西域，鎮撫諸國。`

是歲，改天水為漢陽郡。

十八年春三月丁亥，詔曰：「其令天下亡命，自殊死已下贖：死罪縑三十匹，右趾至髡鉗城旦舂十疋，完城旦至司寇五匹；吏人犯罪未發覺，詔書到自告者，半入贖。」

夏四月己未，詔曰：「自春已來，時雨不降，宿麥傷旱，秋種未下，政失厥中，憂懼而已。其賜天下男子爵，人二級，及流民無名數欲占者人一級；鰥、寡、孤、獨、篤𤸇，貧不能自存者粟，人三斛。理冤獄，錄輕繫。二千石分禱五岳四瀆。郡界有名山大川能興雲雨者，`周禮：「職方氏掌天下之地。楊州，其山曰會稽，其川曰三江。荊州，其山曰衡山，其川曰江、漢。豫州，其山曰華，其川曰滎、洛。青州，其山曰沂山，其川曰淮、泗。兖州，其山曰岱，其川曰河、泲。雍州，其山曰嶽，其川曰涇、汭。幽州，其山曰醫無閭，其川曰河、泲。兾州，其山曰霍，其川曰漳。并州，其山曰恒，其川曰滹沲。」此謂九州名山大川也。`長吏各絜齋禱請，兾蒙嘉澍。」`說文曰：「時雨所以澍生萬物。」淮南子曰：「春雨之灌，萬物無地不澍，無物不生。」澍音之戍反。`

六月己未，有星孛於太微。

焉耆、龜茲攻西域都護陳睦，悉沒其衆。北匈奴及車師後王圍戊己校尉耿恭。

秋八月壬子，帝崩於東宮前殿。年四十八。遺詔無起寑廟，藏主於光烈皇后更衣別室。`禮「藏主於廟」，旣不起寑廟，故藏於后之易衣別室。更，易也。`帝初作壽陵，制令流水而已，石椁廣一丈二尺，長二丈五尺，無得起墳。`東觀記曰：「陵東北作廡，長三丈，五步出外為小厨，財足祠祀。」`萬年之後，埽地而祭，杅水脯糒而已。`說文曰：「杅，飲器。」音于。方言曰：「盌謂之𥁄。」說文曰：「糒，乾飰也。」`過百日，唯四時設奠，置吏卒數人供給灑埽，勿開修道。敢有所興作者，以擅議宗廟法從事。`前書曰：「擅議宗廟者棄市。」`

帝遵奉建武制度，無敢違者。後宮之家，不得封侯與政。`東觀記曰：「光武閔傷前代權臣太盛，外戚與政，上濁明主，下危臣子，后族陰、郭之家不過九卿，親屬榮位不能及許、史、王氏之半耳。」`館陶公主`光武女。`為子求郎，不許，而賜錢千萬。謂羣臣曰：「郎官上應列宿，出宰百里，`史記曰，太微宮後二十五星，郎位也。`有非其人，則民受其殃，是以難之。」故吏稱其官，民安其業，遠近肅服，戶口滋殖焉。

論曰：明帝善刑理，法令分明。日晏坐朝，幽枉必達。內外無倖曲之私，在上無矜大之色。斷獄得情，號居前代十二。`十斷其二，言少刑也。`故後之言事者，莫不先建武、永平之政。而鍾離意、宋均之徒，常以察慧為言，`並見本傳。`夫豈弘人之度未優乎？

贊曰：顯宗丕承，業業兢兢。危心恭德，政察姦勝。`危心言常危懼。姦勝猶勝姦佞。`備章朝物，省薄墳陵。`朝物謂朝儀文物也。`永懷廢典，下身遵道。`廢典謂明堂、辟雍之禮，歷漢不行。下身謂進爵授綏之類。`登臺觀雲，臨雍拜老。懋惟帝績，增光文考。`懋，勉也。書曰：「惟我文考，光于四海。」`

* * *

[上卷](001b.md) / [後漢書目錄](a03.md) / [下卷](003.md) /			  

    