<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷四‧孝和孝殤帝紀第四</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷四 ‧ 帝紀第四</span>　<span class="style11">孝和　孝殤皇帝</span>
    <hr />
                  <p>孝和皇帝諱肈，<span class="style7">謚法曰：「不剛不柔曰和。」伏侯古今注曰：「肈之字曰始。肈音兆」臣賢案：許慎說文「肈音大可反，上諱也」。但伏侯、許慎並漢時人，而帝諱不同，蓋應別有所據。</span>肅宗第四子也。母梁貴人，為竇皇后所譖，憂卒，竇后養帝以為己子。建初七年，立為皇太子。</p>
                  <p>章和二年二月壬辰，即皇帝位，年十歲。尊皇后曰皇太后，太后臨朝。</p>
                  <p>三月丁酉，改淮陽為陳國，<span class="style7">今陳州。</span>楚郡為彭城國，<span class="style7">今徐州。</span>西平并汝南郡，<span class="style7">西平，縣，故柏子國也。在今豫州吳房縣西北。</span>六安復為廬江郡。<span class="style7">即今廬州廬江縣西故舒城是。</span>遺詔徙西平王羨為陳王，六安王恭為彭城王。</p>
                  <p>癸卯，葬孝章皇帝于敬陵。<span class="style7">在洛陽城東南三十九里。古今注曰：「陵周三百步，高六丈二尺。」</span></p>
                  <p>庚戌，皇太后詔曰：「先帝以明聖，奉承祖宗至德要道，天下清靜，庶事咸寧。今皇帝以幼年，煢煢在疚，<span class="style7">疚，病也。煢煢然在憂病之中也。「煢」或作「嬛」。詩周頌云：「嬛嬛在疚。」</span>朕且佐助聽政。外有大國賢王並為蕃屏，內有公卿大夫統理本朝，恭己受成，夫何憂哉！<span class="style7">孔子曰：「舜何為哉？恭己正南面而已。」尚書曰：「予小子垂拱仰成。」</span>然守文之際，必有內輔以參聽斷。侍中憲，朕之元兄，行能兼備，忠孝尤篤，先帝所器，親受遺詔，當以舊典輔斯職焉。憲固執謙讓，節不可奪。今供養兩宮，<span class="style7">兩宮謂帝宮、太后宮。</span>宿衞左右，厥事已重，亦不可復勞以政事。故太尉鄧彪，元功之族，三讓彌高，<span class="style7">元功謂高密侯禹也。彪父邯，中興初有功，封鄳侯。父卒，彪讓國異母弟鳳。論語孔子曰：「太伯三以天下讓，民無得而稱焉。」鄭玄注云：「太伯，周太王之長子，欲讓其弟季歷。太王有疾，太伯因適吳、越採藥，太王薨而不返，季歷為喪主，一讓也。季歷赴之，不來奔喪，二讓也。終喪之後，遂斷髮文身，三讓也。」彪讓封弟，故以比之。鄳音莫杏反。</span>海內歸仁，為羣賢首，先帝襃表，欲以崇化。今彪聦明康彊，可謂老成黃耇矣。<span class="style7">老成言老而有成德也。詩大雅曰：「雖無老成人。」黃謂髮落更生黃者。耇亦老也。詩序曰：「外尊事黃耇。」</span>其以彪為太傅，賜爵關內侯，錄尚書事，百官緫己以聽，<span class="style7">古者君在諒闇，百官緫己之職事以聽於冢宰。錄尚書事則冢宰之任也。</span>朕庶幾得專心內位。於戲！羣公其勉率百僚，各修厥職，愛養元元，綏以中和，稱朕意焉。」</p>
                  <p>辛酉，有司上奏：「孝章皇帝崇弘鴻業，德化普洽，垂意黎民，留念稼穡。文加殊俗，武暢方表，界惟人面，無思不服。巍巍蕩蕩，莫與比隆。<span class="style7">「巍巍乎其有成功，蕩蕩乎人無能名焉。」孔子美帝堯之詞，見論語。</span>周頌曰：『於穆清廟，肅雝顯相。』<span class="style7">清廟，文王廟也。於穆，歎美之詞，言助祭者禮儀敬且和也。</span>請上尊廟曰肅宗，共進武德之舞。」制曰：「可。」</p>
                  <p>癸亥，陳王羨、彭城王恭、樂成王黨、下邳王衍、梁王暢始就國。<span class="style7">建初三年，章帝不忍與諸王乖離，皆留京師，今遣之國。</span></p>
                  <p>夏四月丙子，謁高廟。丁丑，謁世祖廟。</p>
                  <p>戊寅，詔曰：「昔孝武皇帝致誅胡、越，故權收鹽鐵之利，<span class="style7">武帝使孔僅、東郭咸陽乘傳舉行天下鹽鐵，作官府收利，私家更不得鑄鐵煑鹽。</span>以奉師旅之費。自中興以來，匈奴未賔，永平末年，復修征伐。先帝即位，務休力役，然猶深思遠慮，安不忘危，探觀舊典，復收鹽鐵，欲以防備不虞，寧安邊境。而吏多不良，動失其便，以違上意。先帝恨之，故遺戒郡國罷鹽鐵之禁，縱民煑鑄，入稅縣官如故事。<span class="style7">前書音義曰：「縣官謂天子。」</span>其申勑刺史、二千石，奉順聖旨，勉弘德化，布告天下，使明知朕意。」</p>
                  <p>五月，京師旱。詔長樂少府桓郁侍講禁中。<span class="style7">長樂宮之少府也。郁，桓榮子也。</span></p>
                  <p>冬十月乙亥，以侍中竇憲為車騎將軍，伐北匈奴。</p>
                  <p>安息國遣使獻師子、扶拔。<span class="style7">扶拔，解見章紀。</span></p>
                  <p>永元元年春三月甲辰，初令郎官詔除者得占丞、尉，以比秩為真。<span class="style7">漢官儀曰：「羽林郎出補三百石丞、尉自占。丞、尉，小縣丞尉三百石，其次四百石，比秩為真，皆所以優之。」</span></p>
                  <p>夏六月，車騎將軍竇憲出雞鹿塞，<span class="style7">今在朔方窳渾縣北。闞駰十三州志云：「窳渾縣有大道，西北出雞鹿塞。」窳音羊主反。</span>度遼將軍鄧鴻出棝陽塞，<span class="style7">棝陽，縣，屬九原郡，故城在今勝州銀城縣界。棝音固。</span>南單于出滿夷谷，<span class="style7">滿夷谷，闕。</span>與北匈奴戰於稽落山，大破之，追至和渠北鞮海。竇憲遂登燕然山，刻石勒功而還。北單于遣弟右溫禺鞮王奉奏貢獻。<span class="style7">鞮音丁兮反。</span></p>
                  <p>秋七月乙未，會稽山崩。</p>
                  <p>閏月丙子，詔曰：「匈奴背叛，為害乆遠。賴祖宗之靈，師克有捷，醜虜破碎，遂掃厥庭，<span class="style7">詩曰：「仍執醜虜。」庭謂單于所常居也。</span>役不再籍，<span class="style7">猶言不籍再舉。</span>萬里清蕩，非朕小子眇身所能克堪。有司其案舊典，告類薦功，以章休烈。」<span class="style7">類，祭天也。書曰：「類于上帝。」薦，進也，以功進告於天。</span></p>
                  <p>九月庚申，以車騎將軍竇憲為大將軍，以中郎將劉尚為車騎將軍。</p>
                  <p>冬十月，令郡國㢮刑輸作軍營。其徙出塞者，刑雖未竟，皆免歸田里。</p>
                  <p>庚子，阜陵王延薨。</p>
                  <p>是歲，郡國九大水。</p>
                  <p>二年春正月丁丑，大赦天下。</p>
                  <p>二月壬午，日有食之。<span class="style7">東觀記曰：「史官不覺，涿郡言之。」</span></p>
                  <p>己亥，復置西河、上郡屬國都尉官。<span class="style7">前書西河郡美稷縣、上郡龜茲縣並有屬國都尉，其秩比二千石。十三州志曰：「典屬國，武帝置，掌納匈奴降者也，哀帝省并大鴻臚。」故今復置之。</span></p>
                  <p>夏五月庚戌，分太山為濟北國，分樂成、涿郡、勃海為河閒國。丙辰，封皇弟壽為濟北王，開為河閒王，淑為城陽王，紹封故淮陽王昞子側為常山王。賜公卿以下至佐史錢布各有差。</p>
                  <p>己未，遣副校尉閻磐討北匈奴，取伊吾盧地。</p>
                  <p>丁卯，紹封故齊王晃子無忌為齊王，北海王睦子威為北海王。</p>
                  <p>車師前後王並遣子入侍。<span class="style7">車師有後王、前王，前王即後王之子，其庭相去五百里。</span></p>
                  <p>月氏國遣兵攻西域長史班超，超擊降之。</p>
                  <p>六月辛卯，中山王焉薨。</p>
                  <p>秋七月乙卯，大將軍竇憲出屯涼州。九月，北匈奴遣使稱臣。</p>
                  <p>冬十月，遣行中郎將班固報命南單于。遣左谷蠡王師子出雞鹿塞，<span class="style7">左谷蠡，匈奴王號，師子其名也。谷音鹿。蠡音離。</span>擊北匈奴於河雲北，大破之。</p>
                  <p>三年春正月甲子，皇帝加元服，<span class="style7">元，首也。謂加冠於首。儀禮：「冠者先筮日，後筮賔。」東觀記曰：「時太后詔袁安為賔，賜束帛、乘馬。」</span>賜諸侯王、公、將軍、特進、<span class="style7">漢官儀曰：「諸侯功德優盛，朝廷所敬異者，賜位特進，在三公下。」</span>中二千石、列侯、宗室子孫在京師奉朝請者黃金，<span class="style7">奉朝請，無員，三公、外戚、宗室、諸侯多奉朝請。漢律：「春曰朝，秋曰請。」</span>將、大夫、郎吏、從官帛。<span class="style7">將謂五官及左右郎將也。大夫謂光祿、太中、中散、諫議大夫也。十三州志曰：「大夫皆掌顧問、應對、言議。夫之言扶也，言能扶持君父也。」</span>賜民爵及粟帛各有差，大酺五日。郡國中都官繫囚死罪贖縑，至司寇及亡命，各有差。庚辰，賜京師民酺，布兩戶共一匹。</p>
                  <p>二月，大將軍竇憲遣左校尉耿夔出居延塞，<span class="style7">居延，縣，屬張掖郡，居延澤在東北。武帝使伏波將軍路博德築遮虜障於居延城。</span>圍北單于於金微山，大破之，獲其母閼氏。<span class="style7">閼氏，匈奴后之號也，音焉支。</span></p>
                  <p>夏六月辛卯，尊皇太后母比陽公主<span class="style7">東海恭王彊女。</span>為長公主。</p>
                  <p>辛丑，阜陵王种薨。<span class="style7">阜陵王延之子。</span></p>
                  <p>冬十月癸未，行幸長安。詔曰：「北狄破滅，名王仍降，<span class="style7">仍，頻也。</span>西域諸國，納質內附，豈非祖宗迪哲重光之鴻烈歟？<span class="style7">迪，蹈也。言由祖宗蹈履明智，有重光累聖之德，成此大業也。書曰「茲四人迪哲」，又曰「宣重光」也。</span>寤寐歎息，想望舊京。其賜行所過二千石長吏已下及三老、官屬錢帛，各有差；鰥、寡、孤、獨、篤𤸇、貧不能自存者粟，人三斛。」</p>
                  <p>十一月癸卯，祠高廟，遂有事十一陵。詔曰：「高祖功臣，蕭、曹為首，有傳世不絕之義。曹相國後容城侯無嗣。朕望長陵東門，見二臣之壠，<span class="style7">東觀記曰：「蕭何墓在長陵東司馬門道北百步。」廟記云：「曹參冢在長陵旁道北，近蕭何冢。」</span>循其遠節，每有感焉。忠義獲寵，古今所同。可遣使者以中牢祠，大鴻臚求近親宜為嗣者，須景風紹封，以章厥功。」<span class="style7">續漢志曰：「大鴻臚掌封拜諸侯及其嗣。」春秋考異郵曰：「夏至四十五日，景風至，則封有功也。」</span></p>
                  <p>十二月，復置西域都護、騎都尉、戊己校尉官。</p>
                  <p>庚辰，至自長安，減㢮刑徒從駕者刑五月。</p>
                  <p>四年春正月，北匈奴右谷蠡王於除鞬自立為單于，款塞乞降。<span class="style7">於除鞬，其名也。鞬音九言反。</span>遣大將軍左校尉耿夔授璽綬。<span class="style7">東觀記曰：「賜玉具劔，羽蓋車一駟，中郎將持節衞護焉。」</span></p>
                  <p>三月癸丑，司徒袁安薨。閏月丁丑，太常丁鴻為司徒。</p>
                  <p>夏四月丙辰，大將軍竇憲還至京師。</p>
                  <p>六月戊戌朔，日有食之。丙辰，郡國十三地震。</p>
                  <p>竇憲潛圖弒逆。庚申，幸北宮。詔收捕憲黨射聲校尉郭璜，<span class="style7">郭況子也。東觀記曰「璜」作「瑝」，音同。</span>璜子侍中舉，衞尉鄧疊，疊弟步兵校尉磊，皆下獄死。使謁者僕射<span class="style7">續漢書曰「謁者僕射一人，秩千石，為謁者臺率，主謁者。天子出，奉引」也。</span>收憲大將軍印綬，遣憲及弟篤、景就國，到皆自殺。</p>
                  <p>是夏，旱，蝗。</p>
                  <p>秋七月己丑，太尉宋由坐黨憲自殺。</p>
                  <p>八月辛亥，司空任隗薨。<span class="style7">任光子也。</span></p>
                  <p>癸丑，大司農尹睦為太尉，錄尚書事。<span class="style7">錄謂緫領之也。錄尚書自牟融始也。</span></p>
                  <p>丁巳，賜公卿以下至佐史錢穀各有差。</p>
                  <p>冬十月己亥，宗正劉方為司空。</p>
                  <p>十二月壬辰，詔：「今年郡國秋稼為旱蝗所傷，其什四以上勿收田租、芻稾；有不滿者，以實除之。」<span class="style7">所損十不滿四者，以見損除也。</span></p>
                  <p>武陵零陵澧中蠻叛。燒當羌寇金城。</p>
                  <p>五年春正月乙亥，宗祀五帝於明堂，遂登靈臺，望雲物。大赦天下。</p>
                  <p>戊子，千乘王伉薨。</p>
                  <p>辛卯，封皇弟萬歲為廣宗王。<span class="style7">廣宗，縣名，今貝州宗城縣。隋煬帝諱廣，故改為宗城。</span></p>
                  <p>二月戊戌，詔有司省減內外廄及涼州諸苑馬。<span class="style7">說文曰：「廄，馬舍也。」漢官儀曰：「未央大廄，長樂、承華等廄令，皆秩六百石。」又云：「牧師諸菀三十六所，分置西北邊，分養馬三十萬頭。」</span>自京師離宮果園上林廣成囿悉以假貧民，恣得采捕，不收其稅。</p>
                  <p>丁未，詔曰：「去年秋麥入少，恐民食不足。其上尤貧不能自給者戶口人數。往者郡國上貧民，以衣履釜鬵為貲，而豪右得其饒利。<span class="style7">鬵音尋。方言曰：「甑，自關而東謂之鬵。」貧人旣計釜甑以為資財，懼於役重，多即賣之，以避科稅。豪富之家乘賤買，故得其饒利。</span>詔書實覈，<span class="style7">說文云：「覈，考實事也。」</span>欲有以益之，而長吏不能躬親，反更徵召會聚，令失農作，愁擾百姓。若復有犯者，二千石先坐。」</p>
                  <p>甲寅，太傅鄧彪薨。</p>
                  <p>戊午，隴西地震。</p>
                  <p>三月戊子，詔曰：「選舉良才，為政之本。科別行能，必由鄉曲。<span class="style7">周禮：「鄉大夫掌其鄉之政敎，考其德行，察其道蓺，三年而舉賢能者於王。」</span>而郡國舉吏，不加簡擇，故先帝明勑在所，令試之以職，乃得充選。<span class="style7">漢官儀曰：「建初八年十二月己未，詔書辟士四科：一曰德行高妙，志節清白；二曰經明行脩，能任博士；三曰明曉法律，足以決疑，能案章覆問，文任御史；四曰剛毅多略，遭事不惑，明足照姦，勇足決斷，才任三輔令。皆存孝悌清公之行。自今已後，審四科辟召，及刺史、二千石察舉茂才尤異孝廉吏，務實校試以職。有非其人，不習曹事，正舉者故不以實法。」</span>又德行尤異，不須經職者，別署狀上。而宣布以來，出入九年，二千石曾不承奉，恣心從好，司隷、刺史訖無糾察。<span class="style7">訖，竟也。</span>今新蒙赦令，且復申勑，後有犯者，顯明其罰。在位不以選舉為憂，督察不以發覺為負，<span class="style7">負亦憂也。</span>非獨州郡也。是以庶官多非其人。下民被姦邪之傷，由法不行故也。」</p>
                  <p>庚寅，遣使者分行貧民，舉實流宂，<span class="style7">宂，散也。流散者舉案其實而給之。</span>開倉賑稟三十餘郡。</p>
                  <p>夏四月壬子，封阜陵王种兄魴為阜陵王。<span class="style7">种無嗣，故以魴襲也。</span></p>
                  <p>六月丁酉，郡國三雨雹。<span class="style7">東觀記曰：「大如鴈子。」</span></p>
                  <p>秋九月辛酉，廣宗王萬歲薨，無子，國除。</p>
                  <p>匈奴單于於除鞬叛，遣中郎將任尚討滅之。</p>
                  <p>壬午，令郡縣勸民蓄蔬食以助五穀。<span class="style7">蓄，積也。</span>其官有陂池，令得采取，勿收假稅二歲。<span class="style7">假猶租賃。</span></p>
                  <p>冬十月辛未，太尉尹睦薨。<span class="style7">漢官儀曰：「睦字伯師，鞏人。」</span>十一月乙丑，太僕張酺為太尉。</p>
                  <p>是歲，武陵郡兵破叛蠻，降之。護羌校尉貫友討燒當羌，羌乃遁去。南單于安國叛，骨都侯喜斬之。</p>
                  <p>六年春正月，永昌徼外夷遣使譯獻犀牛、大象。</p>
                  <p>己卯，司徒丁鴻薨。</p>
                  <p>二月乙未，遣謁者分行稟貸三河、兖、兾、青州貧民。</p>
                  <p>許陽侯馬光自殺。<span class="style7">東觀記曰：「光前坐黨附竇憲，歸國，為憲客奴所誣告，乃自殺。」</span></p>
                  <p>丁未，司空劉方為司徒，太常張奮為司空。</p>
                  <p>三月庚寅，詔流民所過郡國皆實稟之，其有販賣者勿出租稅，<span class="style7">漢循周法，商賈有稅，流人販賣，故矜免之。</span>又欲就賤還歸者，復一歲田租、更賦。<span class="style7">復音福。</span></p>
                  <p>丙寅，詔曰：「朕以眇末，承奉鴻烈。陰陽不和，水旱違度，濟河之域，凶饉流亡，<span class="style7">尚書曰「濟河惟兖州」，言東南據濟，西北距河。</span>而未獲忠言至謀，所以匡救之策。寤寐永歎，用思孔疚。<span class="style7">孔，甚也。疚，病也。詩云：「憂心孔疚。」</span>惟官人不得於上，黎民不安于下，有司不念寬和，而競為苛刻，覆案不急，以妨民事，<span class="style7">不急謂非要。</span>甚非所以上當天心，下濟元元也。思得忠良之士，以輔朕之不逮。其令三公、中二千石、二千石、內郡守相舉賢良方正、能直言極諫之士各一人。昭巖穴，披幽隱，遣詣公車，<span class="style7">前書音義曰：「公車，署名也，公車所在，故以名焉。」漢官儀曰：「公車令一人，秩六百石，掌殿門。諸上書詣闕下者，皆集奏之；凡所徵召，亦緫領之。」</span>朕將悉聽焉。」帝乃親臨策問，選補郎吏。</p>
                  <p>夏四月，蜀郡徼外羌率種人遣使內附。</p>
                  <p>五月，城陽王淑薨。無子，國除。<span class="style7">章帝子也。</span></p>
                  <p>六月己酉，初令伏閉盡日。<span class="style7">漢官舊儀曰：「伏日萬鬼行，故盡日閉，不干它事。」</span></p>
                  <p>秋七月，京師旱。詔中都官徒各除半刑，讁其未竟，五月已下皆免遣。丁巳，幸洛陽寺，<span class="style7">寺，官舍也。風俗通云：「寺，嗣也。理事之吏，嗣續於其中。」</span>錄囚徒，舉冤獄。收洛陽令下獄抵罪，司隷校尉、河南尹皆左降。未及還宮而澍雨。</p>
                  <p>西域都護班超大破焉耆、尉犂，斬其王。自是西域降服，納質者五十餘國。</p>
                  <p>南單于安國從弟子逢侯率叛胡亡出塞。九月癸丑，以光祿勳鄧鴻行車騎將軍事，與越騎校尉馮柱、行度遼將軍朱徽、使匈奴中郎將杜崇討之。冬十一月，護烏桓校尉任尚率烏桓、鮮卑，大破逢侯，<span class="style7">闞駰十三州志曰：「護烏丸，擁節，秩比二千石，武帝置，以護內附烏丸，旣而并於匈奴中郎將。中興初，班彪上言宜復此官，以招附東胡，乃復更置焉。」</span>馮柱遣兵追擊。復破之。</p>
                  <p>詔以勃海郡屬兾州。</p>
                  <p>武陵漊中蠻叛，郡兵討平之。</p>
                  <p>七年春正月，行車騎將軍鄧鴻、度遼將軍朱徽、中郎將杜崇皆下獄死。<span class="style7">時南單于安國與崇不相平，乃上書告崇。崇令斷其章，緣此驚叛，安國卒見殺。帝後知之，皆徵下獄。</span></p>
                  <p>夏四月辛亥朔，日有食之。帝引見公卿問得失，令將、大夫、御史、謁者、博士、議郎、郎官會廷中，各言封事。<span class="style7">十三州志曰：「侍御史，周官，即柱下史。秩六百石，掌注記言行，糾諸不法，員十五人。出有所案，則稱使者焉。謁者，秦官也。員七十人，皆選孝廉年未五十，曉解儐贊者。歲盡拜縣令、長及都官府丞、長史。博士，秦官。博通古今，秩皆六百石。孝武初置五經博士，後稍增至十四員。取聦明威重者一人為祭酒，主領焉。議郎、郎官，皆秦官也。冗無所掌，秩六百石或四百石。」</span>詔曰：「元首不明，化流無良，政失於民，讁見于天。<span class="style7">讁，譴責也。禮曰：「陽事不得，讁見于天，日為之食。」</span>深惟庶事，五敎在寬，是以舊典因孝廉之舉，以求其人。<span class="style7">武帝元光元年，董仲舒初開其議，詔郡國舉孝廉各一人。</span>有司詳選郎官寬博有謀才任典城者三十人。」<span class="style7">任，堪也，音仁林反。</span>旣而悉以所選郎出補長、相。<span class="style7">長，縣長；相，侯相也。十三州志云：「縣為侯邑，則令、長為相，秩隨令、長本秩。」</span></p>
                  <p>五月辛卯，改千乘國為樂安國。<span class="style7">千乘故城在今淄州高苑縣北。樂安故城在今青州博昌縣南。</span></p>
                  <p>六月丙寅，沛王定薨。</p>
                  <p>秋七月乙巳，易陽地裂。<span class="style7">易陽，縣，在易水之陽，今易州也。</span>九月癸卯，京師地震。</p>
                  <p>八年春二月己丑，立貴人陰氏為皇后。賜天下男子爵，人二級，三老、孝悌、力田三級，民無名數及流民欲占者一級；鰥、寡、孤、獨、篤𤸇、貧不能自存者粟，人五斛。</p>
                  <p>夏四月癸亥，樂成王黨薨。</p>
                  <p>甲子，詔賑貸并州四郡貧民。</p>
                  <p>五月，河內、陳留蝗。</p>
                  <p>南匈奴右溫禺犢王叛，為寇。秋七月，行度遼將軍龐奮、越騎校尉馮柱追討之，斬右溫禺犢王。</p>
                  <p>車師後王叛，擊其前王。</p>
                  <p>八月辛酉，飲酎。詔郡國中都官繫囚減死一等，詣敦煌戍。其犯大逆，募下蠶室；其女子宮。自死罪已下，至司寇及亡命者入贖，各有差。</p>
                  <p>九月，京師蝗。吏民言事者，多歸責有司。詔曰：「蝗蟲之異，殆不虛生，<span class="style7">禮記月令曰：「孟夏行春令，則蝗蟲為災。」洪範五行傳曰：「貪利傷人，則蝗蟲損稼。」</span>萬方有罪，在予一人，而言事者專咎自下，非助我者也。朕寤寐恫矜，思弭憂釁。<span class="style7">尚書曰：「恫矜乃身。」孔安國注曰：「恫，痛也。矜，病也。言如痛病在身，欲除之也。」矜音古頑反。</span>昔楚嚴無灾而懼，<span class="style7">解見明紀。</span>成王出郊而反風。<span class="style7">成王疑周公，天乃大風，禾則盡偃；王乃出郊祭，天乃反風起禾。事見尚書。</span>將何以匡朕不逮，以塞灾變？百僚師尹勉修厥職，刺史、二千石詳刑辟，理冤虐，恤鰥寡，矜孤弱，思惟致灾興蝗之咎。」</p>
                  <p>庚子，復置廣陽郡。<span class="style7">高帝時燕國也，昭帝元鳳元年為廣陽郡，宣帝本始元年更為國也。</span></p>
                  <p>冬十月乙丑，北海王威有罪自殺。<span class="style7">北海，郡，今青州縣。</span></p>
                  <p>十二月辛亥，陳王羨薨。</p>
                  <p>丁巳，南宮宣室殿火。</p>
                  <p>九年春正月，永昌徼外蠻夷及撣國重譯奉貢。<span class="style7">撣音擅。東觀記作「擅」，俗本以「禪」字相類或作「禪」者，誤也。說文曰：「譯，傳四夷之語也。」</span></p>
                  <p>三月庚辰，隴西地震。</p>
                  <p>癸巳，濟南王康薨。</p>
                  <p>西域長史王林擊車師後王，斬之。</p>
                  <p>夏四月丁卯，封樂成王黨子巡為樂成王。</p>
                  <p>六月，蝗、旱。戊辰，詔：「今年秋稼為蝗蟲所傷，皆勿收租、更、芻稾；若有所損失，以實除之，餘當收租者亦半入。其山林饒利，陂池漁採，以贍元元，勿收假稅。」秋七月，蝗蟲飛過京師。</p>
                  <p>八月，鮮卑寇肥如，<span class="style7">肥如，縣，屬遼西郡。前書音義曰：「肥子奔燕，封於此。」今平州也。</span>遼東太守祭參下獄死。<span class="style7">東觀記曰：「鮮卑千餘騎攻肥如城，殺略吏人，祭參坐沮敗，下獄誅。」</span></p>
                  <p>閏月辛巳，皇太后竇氏崩。丙申，葬章德皇后。</p>
                  <p>燒當羌寇隴西，殺長吏，遣行征西將軍劉尚、越騎校尉趙世等討破之。</p>
                  <p>九月庚申，司徒劉方策免，自殺。</p>
                  <p>甲子，追尊皇妣梁貴人為皇太后。冬十月乙酉，改葬恭懷梁皇后于西陵。<span class="style7">謚法曰：「正德美容曰恭，執義揚善曰懷。」東觀記曰：「改殯承光宮，儀比敬園。初，后葬有闕，竇后崩後，乃議改葬。」</span></p>
                  <p>十一月癸卯，光祿勳河南呂蓋為司徒。<span class="style7">蓋字君上，宛陵人也。</span>十二月丙寅，司空張奮罷。壬申，太僕韓稜為司空。</p>
                  <p>己丑，復置若盧獄官。<span class="style7">前書曰，若盧獄屬少府。漢舊儀曰「主鞫將相大臣」也。</span></p>
                  <p>十年春三月壬戌，詔曰：「隄防溝渠，所以順助地理，通利壅塞。<span class="style7">禮記月令曰：「季春之月，修利隄防，導達溝瀆，開通道路，無有障塞。」</span>今廢慢懈㢮，不以為負。刺史、二千石其隨宜疏導。勿因緣妄發，以為煩擾，將顯行其罰。」</p>
                  <p>夏五月，京師大水。<span class="style7">東觀記曰：「京師大雨，南山水流出至東郊，壞人廬舍。」</span></p>
                  <p>秋七月己巳，司空韓稜薨。八月丙子，太常太山巢堪為司空。<span class="style7">堪字次郎，太山南城人。</span></p>
                  <p>九月庚戌，復置廩犧官。<span class="style7">漢官儀曰「廩犧令一人，秩六百石」也。</span></p>
                  <p>冬十月，五州雨水。</p>
                  <p>十二月，燒當羌豪迷唐等率種人詣闕貢獻。</p>
                  <p>戊寅、梁王暢薨。</p>
                  <p>十一年春二月，遣使循行郡國，稟貸被灾害不能自存者，令得漁采山林池澤，不收假稅。</p>
                  <p>丙午，詔郡國中都官徒及篤𤸇老小女徒各除半刑，其未竟三月者，皆免歸田里。</p>
                  <p>夏四月丙寅，大赦天下。</p>
                  <p>己巳，復置右校尉官。<span class="style7">東觀記曰：「置在西河鵠澤縣。」</span></p>
                  <p>秋七月辛卯，詔曰：「吏民踰僭，厚死傷生，是以舊令節之制度。頃者貴戚近親，百僚師尹，莫肯率從，有司不舉，怠放日甚。又商賈小民，或忘法禁，竒巧靡貨，流積公行。其在位犯者，當先舉正。巿道小民，但且申明憲綱，勿因科令，加虐羸弱。」</p>
                  <p>十二年春二月，旄牛徼外白狼、貗薄夷率種人內屬。<span class="style7">闞駰十三州志曰：「旄牛縣屬蜀郡。」前書曰，旄牛所出，歲貢其尾，以為節旄。</span></p>
                  <p>詔貸被灾諸郡民種糧。賜下貧、鰥、寡、孤、獨、不能自存者，及郡國流民，聽入陂池漁采，以助蔬食。</p>
                  <p>三月丙申，詔曰：「比年不登，百姓虛匱。<span class="style7">匱，乏也。</span>京師去冬無宿雪，<span class="style7">以其經冬，故言宿也。</span>今春無澍雨，黎民流離，困於道路。朕痛心疾首，靡知所濟。『瞻仰昊天，何辜今人？』<span class="style7">詩大雅周宣王遇旱之詩。言今人何罪，而天令饑饉乎？</span>三公朕之腹心，而未獲承天安民之策。數詔有司，務擇良吏。今猶不改，競為苛暴，侵愁小民，以求虛名，委任下吏，假埶行邪。是以令下而姦生，禁至而詐起。<span class="style7">董仲舒曰：「法出而姦生，令下而詐起。」</span>巧法析律，飾文增辭，<span class="style7">禮記王制曰「析言破律」也。</span>貨行於言，罪成乎手，朕甚病焉，公卿不思助明好惡，將何以救其咎罰？咎罰旣至，復令灾及小民。若上下同心，庶或有瘳。其賜天下男子爵，人二級，三老、孝悌、力田三級，民無名數及流民欲占者人一級；鰥、寡、孤、獨、篤𤸇、貧不能自存者粟，人三斛。」</p>
                  <p>壬子，賜博士員弟子在太學者布，人三匹。<span class="style7">武帝時置博士弟子，太常擇人年十八以上，儀狀端正者補焉。昭帝增員滿百人，宣帝倍之，元帝更設員千人，成帝更增員三千人。</span></p>
                  <p>夏四月，日南象林蠻夷反，<span class="style7">象林，縣，屬日南郡，今鬱林州。</span>郡兵討破之。</p>
                  <p>閏月，脤貸敦煌、張掖、五原民下貧者穀。</p>
                  <p>戊辰，秭歸山崩。<span class="style7">秭歸，縣，屬南郡，古之夔國，今歸州也。袁山松曰：「屈原此縣人，旣被流放，忽然蹔歸，其姊亦來，因名其地為秭歸。」秭亦姊也。東觀記曰：「秭歸山高四百餘丈，崩填谿水，厭殺百餘人。」</span></p>
                  <p>六月，舞陽大水，賜被水灾尤貧者穀，人三斛。</p>
                  <p>秋七月辛亥朔，日有食之。</p>
                  <p>九月戊午，太尉張酺免。丙寅，大司農張禹為太尉。</p>
                  <p>冬十一月，西域蒙竒、兜勒二國遣使內附，賜其王金印紫綬。</p>
                  <p>是歲，燒當羌復叛。</p>
                  <p>十三年春正月丁丑，帝幸東觀，覽書林，閱篇籍，博選術蓺之士以充其官。</p>
                  <p>二月，任城王尚薨。</p>
                  <p>丙午，賑貸張掖、居延、朔方、日南貧民及孤、寡、羸弱不能自存者。</p>
                  <p>秋八月，詔象林民失農桑業者，賑貸種糧，稟賜下貧穀食。</p>
                  <p>己亥，北宮盛饌門閣火。</p>
                  <p>護羌校尉周鮪擊燒當羌，破之。</p>
                  <p>荊州雨水。九月壬子，詔曰：「荊州比歲不節，今茲淫水為害，<span class="style7">淮南子曰：「女媧積蘆灰以止淫水。」高誘注云：「平地出水為淫水。」</span>餘雖頗登，而多不均浹，<span class="style7">浹，洽。</span>深惟四民農食之本，慘然懷矜。其令天下半入今年田租、芻稾；有宜以實除者，如故事。貧民假種食，皆勿收責。」</p>
                  <p>冬十一月，安息國遣使獻師子及條枝大爵。<span class="style7">西域傳曰：「安息國居和犢城，去洛陽二萬五千里。條枝國臨西海，出師子、大雀。」郭義恭廣志曰：「大爵，頸及身膺蹄都似橐駝，舉頭高八九尺，張翅丈餘，食大麥，其卵如甕，即今之駝鳥也。」</span></p>
                  <p>丙辰，詔曰：「幽、并、涼州戶口率少，邊役衆劇，束脩良吏，進仕路狹。撫接夷狄，以人為本。其令緣邊郡口十萬以上歲舉孝廉一人，不滿十萬二歲舉一人，五萬以下三歲舉一人。」</p>
                  <p>鮮卑寇右北平，遂入漁陽，漁陽太守擊破之。</p>
                  <p>戊辰，司徒呂蓋罷。十二月丁丑，光祿勳魯恭為司徒。</p>
                  <p>辛卯，巫蠻叛，寇南郡。<span class="style7">巫，縣，屬南郡，故城在今夔州巫山縣也。</span></p>
                  <p>十四年春二月乙卯，東海王政薨。</p>
                  <p>繕修故西海郡，<span class="style7">平帝時金城塞外羌獻地，以為西海郡也。光武建武中省金城入隴西郡，至是復繕修之。金城即今蘭州縣也。</span>徙金城西部都尉以戍之。</p>
                  <p>三月戊辰，臨辟雍，饗射，大赦天下。</p>
                  <p>夏四月，遣使者督荊州兵討巫蠻，破降之。</p>
                  <p>庚辰，賑貸張掖、居延、敦煌、五原、漢陽、會稽流民下貧穀，各有差。</p>
                  <p>五月丁未，初置象林將兵長史官。<span class="style7">闞駰十三州志曰：「將兵長史居在日南郡，又有將兵司馬，去雒陽九千六百三十里。」</span></p>
                  <p>六月辛卯，廢皇后陰氏，后父特進綱自殺。</p>
                  <p>秋七月甲寅，詔復象林縣更賦、田租、芻稾二歲。</p>
                  <p>壬子，常山王側薨。</p>
                  <p>是秋，三州雨水。冬十月甲申，詔：「兖、豫、荊州今年水雨淫過，多傷農功。其令被害什四以上皆半入田租、芻稾；其不滿者，以實除之。」</p>
                  <p>辛卯，立貴人鄧氏為皇后。</p>
                  <p>丁酉，司空巢堪罷。十一月癸卯，大司農徐防為司空。</p>
                  <p>是歲，初復郡國上計補郎官。<span class="style7">上計，今計吏也。前書音義曰：「舊制，使郡丞奉歲計，武帝元朔中令郡國舉孝廉各一人與計偕，拜為郎中。」中廢，今復之。</span></p>
                  <p>十五年春閏月乙未，詔流民欲還歸本而無糧食者，過所實稟之，疾病加致醫藥；其不欲還歸者，勿強。</p>
                  <p>二月，詔稟貸潁川、汝南、陳留、江夏、梁國、敦煌貧民。<span class="style7">前書音義曰：「陳留本鄭邑也，後為陳所并，故曰陳留。」今汴州縣也。江夏郡，高帝置。沔水自江別至南郡華容為夏水，過郡入江，故曰江夏。</span></p>
                  <p>夏四月甲子晦，日有食之。五月戊寅，南陽大風。</p>
                  <p>六月，詔令百姓鰥寡漁采陂池，勿收假稅二歲。</p>
                  <p>秋七月丙寅，濟南王錯薨。<span class="style7">錯音七故反。</span></p>
                  <p>復置涿郡故安鐵官。<span class="style7">續漢書曰：「其郡縣有鹽官、鐵官者，隨事廣狹，置令、長及丞，秩次皆如縣也。」</span></p>
                  <p>九月壬午，南巡狩，清河王慶、濟北王壽、河閒王開並從。賜所過二千石長吏以下、三老、官屬及民百年者錢布，各有差。是秋，四州雨水。冬十月戊申，幸章陵，祠舊宅。癸丑，祠園廟，會宗室於舊廬，勞賜作樂。戊午，進幸雲夢，臨漢水而還。<span class="style7">雲夢，今安州縣也，即在雲夢澤中。</span>十一月甲申，車駕還宮，賜從臣及留者公卿以下錢布，各有差。</p>
                  <p>十二月庚子，琅邪王宇薨。</p>
                  <p>有司奏，以為夏至則微陰起，靡草死，可以決小事。<span class="style7">禮記月令曰：「孟夏之月，靡草死，麥秋至，斷薄刑，決小罪。」鄭玄注云：「靡草，薺、亭歷之屬。」臣賢案：五月一陰爻生，可以言微陰，今月令云「孟夏」，乃是純陽之月；此言「夏至」者，與月令不同。</span></p>
                  <p>是歲，初令郡國以日北至案薄刑。</p>
                  <p>十六年春正月己卯，詔貧民有田業而以匱乏不能自農者，貸種糧。</p>
                  <p>二月己未，詔兖、豫、徐、兾四州比年雨多傷稼，禁沽酒。夏四月，遣三府掾分行四州，貧民無以耕者，為雇犂牛直。</p>
                  <p>五月壬午，趙王商薨。</p>
                  <p>秋七月，旱。戊午，詔曰：「今秋稼方穗而旱，雲雨不霑，疑吏行慘刻，不宣恩澤，妄拘無罪，幽閉良善所致。其一切囚徒於法疑者勿決，以奉秋令。<span class="style7">禮記月令曰：「孟秋之月，命有司修法制，繕囹圄，具桎梏，斷薄刑，決小罪。」</span>方察煩苛之吏，顯明其罰。」</p>
                  <p>辛酉，司徒魯恭免。庚午，光祿勳張酺為司徒。</p>
                  <p>辛巳，詔令天下皆半入今年田租、芻稾；其被灾害者，以實除之。貧民受貸種糧及田租、芻稾、皆勿收責。</p>
                  <p>八月己酉，司徒張酺薨。冬十月辛卯，司空徐防為司徒，大鴻臚陳寵為司空。</p>
                  <p>十一月己丑，行幸緱氏，登百岯山，<span class="style7">即柏岯山也，在洛州緱氏縣南。爾雅云「山一成曰岯」，東觀記作「坯」，並音平眉反，流俗本或作「杯」者，誤也。</span>賜百官從臣布，各有差。</p>
                  <p>北匈奴遣使稱臣貢獻。</p>
                  <p>十二月，復置遼東西部都尉官。<span class="style7">西部都尉，安帝時以為屬國都尉，在遼東郡昌黎城也。</span></p>
                  <p>元興元年春正月戊午，引三署郎召見禁中，<span class="style7">漢官儀：「三署謂五官署也，左、右署也，各置中郎將以司之。郡國舉孝廉以補三署郎，年五十以上屬五官，其次分在左、右署，凡有中郎、議郎、侍郎、郎中四等，無員。」禁中者，門戶有禁，非侍御者不得入，故謂禁中。</span>選除七十五人，補謁者、長、相。</p>
                  <p>高句驪寇郡界。</p>
                  <p>夏四月庚午，大赦天下，改元元興。宗室以罪絕者，悉復屬籍。</p>
                  <p>五月癸酉，雍地裂。<span class="style7">東觀記曰「右扶風雍地裂」，流俗本「雍」下有「州」者，誤也。</span></p>
                  <p>秋九月，遼東太守耿夔擊貊人，破之。</p>
                  <p>冬十二月辛未，帝崩于章德前殿，年二十七。立皇子隆為皇太子。賜天下男子爵，人二級，三老、孝悌、力田人三級，民無名數及流民欲占者人一級；鰥、寡、孤、獨、篤𤸇、貧不能自存者粟，人三斛。</p>
                  <p>自竇憲誅後，帝躬親萬機。每有灾異，輒延問公卿，極言得失。前後符瑞八十一所，自稱德薄，皆抑而不宣。舊南海獻龍眼、荔支，十里一置，五里一候，<span class="style7">南海，郡，秦置，今廣州縣也。廣雅曰：「益智，龍眼也。」交州記曰：「龍眼樹高五六丈，似荔支而小。」廣州記曰：「子似荔支而員，七月熟。荔支樹高五六丈，大如桂樹，實如雞子，甘而多汁，似安石榴。有甜醋者，至日禺中，翕然俱赤，即可食。」置謂驛也。</span>奔騰阻險，死者繼路。時臨武長汝南唐羌，縣接南海，<span class="style7">臨武，縣，屬桂陽郡，今郴州縣也。</span>乃上書陳狀。帝下詔曰：「遠國珍羞，本以薦奉宗廟。苟有傷害，豈愛民之本。其勑太官勿復受獻。」由是遂省焉。<span class="style7">謝承書曰：「唐羌字伯游，辟公府，補臨武長。縣接交州，舊獻龍眼、荔支及生鮮，獻之，驛馬晝夜傳送之，至有遭虎狼毒害，頓仆死亡不絕。道經臨武，羌乃上書諫曰：『臣聞上不以滋味為德，下不以貢膳為功，故天子食太牢為尊，不以果實為珍。伏見交阯七郡獻生龍眼等，鳥驚風發。南州土地，惡蟲猛獸不絕於路，至於觸犯死亡之害。死者不可復生，來者猶可救也。此二物升殿，未必延年益壽。』帝從之。章報，羌即棄官還家，不應徵召，著唐子三十餘篇。」</span></p>
                  <p>論曰：自中興以後，逮于永元，雖頗有㢮張，而俱存不擾，是以齊民歲增，聞土世廣。<span class="style7">齊，平也。</span>偏師出塞，則漠北地空；都護西指，則通譯四萬。<span class="style7">西域傳曰：「班超定西域五十餘國，皆降服，西至海瀕，四萬里，皆重譯貢獻。」</span>豈其道遠三代，術長前世？將服叛去來，自有數也？</p>
                  <p>孝殤皇帝諱隆，<span class="style7">謚法曰：「短折不成曰殤。」古今注曰：「隆之字曰盛。」</span>和帝少子也。元興元年十二月辛未夜，即皇帝位，時誕育百餘日。<span class="style7">誕，大也。詩大雅：「誕彌厥月，先生如達。」鄭玄注云：「大矣后稷之在其母懷也，終人道十月而生。」詩又云：「載生載育。」育，長也，達音它末反。</span>尊皇后曰皇太后，太后臨朝。<span class="style7">儀見皇后紀。</span></p>
                  <p>北匈奴遣使稱臣，詣敦煌奉獻。</p>
                  <p>延平元年春正月辛卯，太尉張禹為太傅。司徒徐防為太尉，參錄尚書事，百官緫己以聽。封皇兄勝為平原王。癸卯，光祿勳梁鮪為司徒。<span class="style7">漢官儀曰：「鮪字伯元，河東平陽人也。」</span></p>
                  <p>三月甲申，葬孝和皇帝于慎陵，<span class="style7">在洛陽東南三十里。俗本作「順」者，誤。</span>尊廟曰穆宗。</p>
                  <p>丙戌，清河王慶、濟北王壽、河間王開、常山王章始就國。</p>
                  <p>夏四月庚申，詔罷祀官不在祀典者。<span class="style7">東觀記曰：「鄧太后雅性不好淫祀。」</span></p>
                  <p>鮮卑寇漁陽，漁陽太守張顯追擊，戰沒。</p>
                  <p>丙寅，以虎賁中郎將鄧隲為車騎將軍。</p>
                  <p>司空陳寵薨。</p>
                  <p>五月辛卯，皇太后詔曰：「皇帝幼冲，承統鴻業，朕且權佐助聽政，兢兢寅畏，<span class="style7">寅，敬也。</span>不知所濟。深惟至治之本，道化在前，刑罰在後。將稽中和，廣施慶惠，與吏民更始。其大赦天下。自建武以來諸犯禁錮，詔書雖解，有司持重，多不奉行，其皆復為平民。」</p>
                  <p>壬辰，河東垣山崩。<span class="style7">垣，縣，今絳州縣也。古今注曰：「山崩長七丈，廣四丈。」</span></p>
                  <p>六月丁未，太常尹勤為司空。</p>
                  <p>郡國三十七雨水。己未，詔曰：「自夏以來，陰雨過節，煗氣不效，<span class="style7">效猶驗也。</span>將有厥咎。寤寐憂惶，未知所由。昔夏后惡衣服，菲飲食，孔子曰『吾無閒然』。<span class="style7">菲，薄也。閒，非也。</span>今新遭大憂，且歲節未和，徹膳損服，庶有補焉。其減太官、導官、尚方、內署諸服御珍膳靡麗難成之物。」<span class="style7">太官令，周官也，秩千石，典天子厨膳。導官，掌擇御米。導，擇也。尚方，掌作御刀劔諸器物；內署，掌內府衣物。秩皆六百石。並見續漢書。</span></p>
                  <p>丁卯，詔司徒、大司農、長樂少府曰：「朕以無德，佐助統政，夙夜經營，懼失厥衷。思惟治道，由近及遠，先內後外。自建武之初以至于今，八十餘年，宮人歲增，房御彌廣。又宗室坐事沒入者，猶託名公族，甚可愍焉。今悉免遣，及掖庭宮人，皆為庶民，以抒幽隔鬱滯之情。<span class="style7">抒，舒也，食汝反。</span>諸官府、郡國、王侯家奴婢姓劉及疲𤸇羸老，皆上其名，務令實悉。」</p>
                  <p>秋七月庚寅，勑司隷校尉、部刺史<span class="style7">秦有監御史，監諸郡，漢興省之，但遣丞相史分刺諸州，無有常官。孝武帝初置刺史十三人，秩六百石；成帝更為牧，秩二千石。建武十八年復為刺史，十二人，各主一州，其一州屬司隷校尉。諸州常以八月巡行所部郡國，錄囚徒，考殿最。初歲盡詣京都奏事，中興但因計吏。見續漢書。</span>曰：「夫天降灾戾，應政而至。閒者郡國或有水灾，妨害秋稼。朝廷惟咎，憂惶悼懼。而郡國欲獲豐穰虛飾之譽，遂覆蔽灾害，多張墾田，不揣流亡，<span class="style7">揣音初委反。</span>競增戶口，掩匿盜賊，令姦惡無懲，署用非次，選舉乖宜，貪苛慘毒，延及平民。<span class="style7">平民謂善人也。書曰：「延及于平人。」</span>刺史垂頭塞耳，阿私下比，『不畏于天，不愧于人』。<span class="style7">詩小雅也。</span>假貸之恩，不可數恃，自今以後，將糾其罰。二千石長吏其各實覈所傷害，為除田租、芻稾。」</p>
                  <p>八月辛亥，帝崩。癸丑，殯于崇德前殿。年二歲。</p>
                  <p>贊曰：孝和沈烈，率由前則。王赫自中，賜命彊慝。<span class="style7">慝，惡也。謂誅竇憲等。</span>抑沒祥符，登顯時德。<span class="style7">謂用鄧彪等委政也。</span>殤世何早，平原弗克。<span class="style7">平原王勝固以疾不得立也。左傳曰：「弗克負荷。」</span></p>
                  <hr />
  </div>
		 <div class="next1"><a href="003.htm">上卷</a> / <a href="a03.htm">後漢書目錄</a> / <a href="005.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

