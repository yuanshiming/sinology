 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷五 ‧ 帝紀第五`　`孝安皇帝`

* * *

恭宗孝安皇帝諱祜，`謚法曰：「寬容和平曰安。」伏侯古今注曰：「祜之字曰福。」`肅宗孫也。父清河孝王慶，母左姬。帝自在邸第，`倉頡篇曰：「邸，舍也。」說文云：「屬國之舍也。」前書音義曰：「第謂有甲乙之次第。」`數有神光照室，又有赤蛇盤於牀笫之閒。`笫，床簀也。`年十歲，好學史書，`史書者，周宣王太史籀所作之書也。凡五十五篇，可以敎童幼。`和帝稱之，數見禁中。

延平元年，慶始就國，鄧太后特詔留帝清河邸。

八月，殤帝崩，太后與兄車騎將軍鄧隲定策禁中。其夜，使隲持節，以王青蓋車迎帝，齋于殿中。`續漢志曰：「皇太子、皇子皆安車，朱班輪，青蓋金華蚤。皇子為王，錫以乘之，故曰王青蓋車。皇孫則綠車。」`皇太后御崇德殿，百官皆吉服，`洛陽南宮有崇德殿。不可以凶事臨朝，故吉服也。`羣臣陪位，引拜帝為長安侯。`不即立為天子而封侯者，不欲從微即登皇位。`皇太后詔曰：「先帝聖德淑茂，早弃天下。朕奉皇帝，夙夜瞻仰日月，兾望成就。豈意卒然顛沛，天年不遂，悲痛斷心。朕惟平原王素被痼疾，念宗廟之重，思繼嗣之統，唯長安侯祜質性忠孝，小心翼翼，`翼翼，敬慎也。詩曰：「惟此文王，小心翼翼。」`能通詩、論，篤學樂古，仁惠愛下。年已十三，有成人之志。親德係後，莫宜於祜。`係即繼也。`禮『昆弟之子猶己子』；`禮記檀弓之文。`春秋之義，為人後者為之子，不以父命辭王父命。`為人後者謂出繼於人也。王父謂祖也。穀梁傳曰，衞靈公廢太子蒯聵，立孫，輒不受父之命，而受王父命。`其以祜為孝和皇帝嗣，奉承祖宗，案禮儀奏。」又作策命曰：「惟延平元年秋八月癸丑，皇太后曰：咨長安侯祜：孝和皇帝懿德巍巍，光于四海；大行皇帝不永天年。`前書音義曰：「禮有大行人、小行人，主謚號官也。」韋昭云：「大行者，不反之辭也。天子崩，未有謚，故稱大行也。」穀梁傳曰：「大行受大名。」風俗通曰：「天子新崩，未有謚，故且稱大行皇帝。」義兩通。`朕惟侯孝章帝世嫡皇孫，謙恭慈順，在孺而勤，`孺，幼也。或作「在孺㔻勤」。`宜奉郊廟，承統大業。今以侯嗣孝和皇帝後。其審君漢國，允執其中『一人有慶，萬民賴之。』皇帝其勉之哉！」讀策畢，太尉奉上璽綬，即皇帝位，年十三。太后猶臨朝。`公羊傳曰：「猶者，可止之辭也。」`

九月庚子，謁高廟。辛丑，謁光武廟。

六州大水。己未，遣謁者分行虛實，舉灾害，賑乏絕。

丙寅，葬孝殤皇帝于康陵。`陵在慎陵塋中庚地，高五丈五尺，周二百八步。`

乙亥，隕石于陳留。

西域諸國叛，攻都護任尚，遣副校尉梁慬救尚，`慬音勤。`擊破之。

冬十月，四州大水，雨雹。詔以宿麥不下，`宿，舊也。麥必經年而熟，故稱宿。`賑賜貧人。

十二月甲子，清河王薨，使司空持節弔祭，車騎將軍鄧隲護喪事。

乙酉，罷魚龍曼延百戲。`漢官典職曰：「作九賔樂。舍利之獸從西方來，戲于庭，入前殿，激水化成比目魚，嗽水作霧，化成黃龍，長八丈，出水遨戲於庭，炫燿日光。」曼延者，獸名也。張衡西京賦所云「巨獸百尋，是為曼延」。音以戰反。`

永初元年春正月癸酉朔，大赦天下。

蜀郡徼外羌內屬。`東觀記曰：「徼外羌龍橋等六種慕義降附。」`

戊寅，分犍為南部為屬國都尉。

稟司隷、兖、豫、徐、兾、并州貧民。`司隷，領河南、河內、河東、弘農，都於洛陽。魏末因為司州。`

二月丙午，以廣成游獵地`廣城，苑名，在汝州西。`及被灾郡國公田假與貧民。

丁卯，分清河國封帝弟常保為廣川王。`廣川，縣，屬信都國，故城在今兾州棗彊縣東北。`

庚午，司徒梁鮪薨。

三月癸酉，日有食之。詔公卿內外衆官、郡國守相，舉賢良方正、有道術之士，明政術、達古今、能直言極諫者，各一人。

己卯，永昌徼外僬僥種夷貢獻內屬。

甲申，葬清河孝王，贈龍旗、虎賁。

夏五月甲戌，長樂衞尉魯恭為司徒。`前書曰「衞尉，秦官，掌宮門衞屯兵」也。長樂、建章、甘泉宮，皆隨所掌以為官名，秩中二千石也。`

丁丑，詔封北海王睦孫壽光侯普為北海王。

九真徼外夜郎蠻夷舉土內屬。`九真，郡名，今愛州縣。`

六月戊申，爵皇太后母陰氏為新野君。

丁巳，河東地陷。

壬戌，罷西域都護。

先零種羌叛，斷隴道，大為寇掠，遣車騎將軍鄧隲、征西校尉任尚討之。丁卯，赦除諸羌相連結謀叛逆者罪。

秋九月庚午，詔三公明申舊令，禁奢侈，無作浮巧之物，殫財厚葬。

是日，太尉徐防免。`以灾異屢見也。`辛未，司空尹勤免。`以水雨漂流也。`

癸酉，調揚州五郡租米，`五郡謂九江、丹陽、廬江、吳郡、豫章也。揚州領六郡，會稽最遠，蓋不調也。`贍給東郡、濟陰、陳留、梁國、下邳、山陽。

丁丑，詔曰：「自今長吏被考竟未報，`考謂考問其狀也。報謂斷決也。`自非父母喪無故輒去職者，劇縣十歲、平縣五歲以上，乃得次用。」

壬午，詔太僕、少府減黃門鼓吹，以補羽林士；`漢官儀曰：「黃門鼓吹百四十五人。羽林左監主羽林八百人，右監主九百人。」`廄馬非乘輿常所御者，皆減半食；`乘輿，天子所乘車輿也。不敢斥言尊者，故稱乘輿。見蔡邕獨斷。`諸所造作，非供宗廟園陵之用，皆且止。

丙戌，詔死罪以下及亡命贖，各有差。

庚寅，太傅張禹為太尉，太常周章為司空。`漢官儀曰：「章字次叔，荊州隨縣人也。」`

冬十月，倭國遣使奉獻。`倭國去樂浪萬二千里，男子黥面文身，以其文左右大小別尊卑之差。見本傳。`

辛酉，新城山泉水大出。`東觀記曰：「突壞人田，水深三丈。」`

十一月丁亥，司空周章密謀廢立，策免，自殺。

戊子，勑司隷校尉、兾并二州刺史：「民訛言相驚，弃捐舊居，老弱相攜，窮困道路。其各勑所部長吏，躬親曉喻。若欲歸本郡，在所為封長檄；不欲，勿強。」`封謂印封之也。長檄猶今長牒也。欲歸者，皆給以長牒為驗。強音其兩反。`

十二月乙卯，潁川太守張敏為司空。

是歲，郡國十八地震；四十一雨水，或山水暴至；二十八大風，雨雹。

二年春正月，稟河南、下邳、東萊、河內貧民。`古今注曰：「時州郡大飢，米石二千，人相食，老弱相棄道路。」`

車騎大將軍鄧隲為種羌所敗於兾西。`續漢書曰：「種羌九千餘戶，在隴西臨洮谷。」兾，縣，屬天水郡也。`

二月乙丑，遣光祿大夫樊準、呂倉分行兾兖二州，稟貸流民。

夏四月甲寅，漢陽城中火，燒殺三千五百七十人。

五月，旱。丙寅，皇太后幸洛陽寺及若盧獄，錄囚徒，賜河南尹、廷尉、卿及官屬以下各有差，即日降雨。

六月，京師及郡國四十大水，大風，雨雹。`東觀記曰：「雹大如芋魁、雞子，風拔樹發屋。」`

秋七月戊辰，詔曰：「昔在帝王，承天理民，莫不據琁機玉衡，以齊七政。`孔安國尚書注曰，琁，美玉也。以琁為機，以玉為衡，玉者正天文之器也。七政，日月五星，各異其政制。即今之渾儀。`朕以不德，遵奉大業，而陰陽差越，變異並見，萬民飢流，羌貊叛戾。夙夜克己，憂心京京。`詩小雅曰：「憂心京京。」爾雅曰：「京京，憂也。」`閒令公卿郡國舉賢良方正，遠求博選，開不諱之路，兾得至謀，以鑒不逮，而所對皆循尚浮言，無卓爾異聞。`卓爾，高遠之貌也。論語曰：「如有所立卓爾。」`其百僚及郡國吏人，有道術明習灾異陰陽之度琁機之數者，各使指變以聞。二千石長吏明以詔書，博衍幽隱，`衍猶引也。`朕將親覽，待以不次，兾獲嘉謀，以承天誡。」

閏月辛丑，廣川王常保薨，無子，國除。

癸未，蜀郡徼外羌舉土內屬。`東觀記曰：「徼外羌薄申等八種舉衆降。」`

九月庚子，詔王主官屬墨綬下至郎、謁者，`續漢書曰：「王國有中大夫，秩比六百石。謁者，比四百石。郎中，二百石。」`其經明任博士，居鄉里有廉清孝順之稱，才任理人者，國相歲移名，與計偕上尚書，公府通調，令得外補。`移，書也。調，選也。`

冬十月庚寅，稟濟陰、山陽、玄菟貧民。

征西校尉任尚與先零羌戰于平襄，尚軍敗績。`平襄，縣，屬天水郡，故襄戎邑也。`

十一月辛酉，拜鄧隲為大將軍，徵還京師，留任尚屯隴右。先零羌滇零稱天子於北地，`滇零，羌名，音丁田反。`遂寇三輔，東犯趙、魏，南入益州，殺漢中太守董炳。

十二月辛卯，稟東郡、鉅鹿、廣陽、安定、定襄、沛國貧民。

廣漢塞外參狼羌降，分廣漢北部為屬國都尉。

是歲，郡國十二地震。

三年春正月庚子，皇帝加元服。`元服謂加冠也。士冠禮曰：「令月吉辰，加爾元服。」鄭玄云：「元，首也。」`大赦天下。賜王、主、貴人、公、卿以下金帛各有差；男子為父後，及三老、孝悌、力田爵，人二級，流民欲占者人一級。

遣騎都尉任仁討先零羌，不利，羌遂破沒臨洮。`縣名，屬隴西郡。`

高句驪遣使貢獻。

三月，京師大飢，民相食。壬辰，公卿詣闕謝。詔曰：「朕以幼冲，奉承鴻業，不能宣流風化，而感逆陰陽，至令百姓飢荒，更相噉食。永懷悼歎，若墜淵水。咎在朕躬，非羣司之責，而過自貶引，重朝廷之不德。`貶引謂貶損引過也。重音直用反。`其務思變復，以助不逮。」癸巳，詔以鴻池假與貧民。`續漢書曰：「鴻池在洛陽東二十里。」假，借也。令得漁采其中。`

壬寅，司徒魯恭免。夏四月丙寅，大鴻臚九江夏勤為司徒。`勤字伯宗，壽春人也。`

三公以國用不足，奏令吏人入錢穀，得為關內侯、虎賁羽林郎、五大夫、官府吏、緹騎、營士各有差。`續漢志曰：「執金吾，緹騎二百人。」緹，赤黃色。營士謂五校營士也。漢官儀曰「屯騎、越騎、步兵、射聲各領士七百人。長水領士千三百六十七人」也。`

己巳，詔上林、廣成苑可墾闢者，賦與貧民。

甲申，清河王虎威薨。五月丙申，封樂安王寵子延平為清河王。

丁酉，沛王正薨。

癸丑，京師大風，

六月，烏桓寇代郡、上谷、涿郡。

秋七月，海賊張伯路等寇略緣海九郡，遣侍御史龐雄督州郡兵討破之。

庚子，詔長吏案行在所，皆令種宿麥蔬食，務盡地力，其貧者給種餉。

九月，鴈門烏桓及鮮卑叛，敗五原郡兵於高渠谷。`東觀記曰：「戰九原高梁谷。」渠梁相類，必有誤也。`

冬十月，南單于叛，圍中郎將耿种於美稷。十一月，遣行車騎將軍何熙討之。

十二月辛酉，郡國九地震。乙亥，有星孛于天苑。`天苑，星名。`

是歲，京師及郡國四十一雨水雹。`續漢書曰「雹大如鴈子」也。`并涼二州大飢，人相食。

四年春正月元日，會，徹樂，不陳充庭車。`每大朝會，必陳乘輿法物車輦於庭，故曰充庭車也。以年飢，故不陳。`

辛卯，詔以三輔比遭寇亂，人庶流冗，除三年逋租、過更、口筭、芻稾；`前書音義曰：「天下人皆戍邊三日。不可人人自行，行者自戍三日，不可往便還，因便住一歲。諸不行者，出錢三百入官，官以給戍者。言過其本更之日，故曰過更。」又曰：「人年十五至五十六，出賦錢，人百二十為一筭。」`稟上郡貧民各有差。

海賊張伯路復與勃海、平原劇賊劉文河、周文光等攻厭次，殺縣令，遣御史中丞王宗督青州刺史法雄討破之。

度遼將軍梁慬、遼東太守耿夔討破南單于於屬國故城。

丙午，詔減百官及州郡縣奉各有差。

二月丁巳，稟九江貧民。

南匈奴寇常山。

乙丑，初置長安、雍二營都尉官。`漢官儀曰：「京兆虎牙、扶風都尉以涼州近羌，數犯三輔，將兵衞護園陵。扶風都尉居雍縣。故俗人稱雍營焉。」西羌傳云：「虎牙都尉居長安。」`

乙亥，詔自建初以來，諸祅言它過坐徙邊者，各歸本郡；其沒入官為奴婢者，免為庶人。

詔謁者劉珍及五經博士，校定東觀五經、諸子、傳記、百家蓺術，整齊脫誤，是正文字。`洛陽宮殿名曰：「南宮有東觀。」前書曰「凡諸子百八十九家」，言百家，舉全數也。`

三月，南單于降。

先零羌寇襃中，`縣名，屬漢中郡，今梁州襃城縣。`漢中太守鄭勤戰歿。徙金城郡都襄武。`襄武，縣名，屬隴西郡，今渭州縣。`

戊子，杜陵園火。癸巳，郡國九地震，夏四月，六州蝗。`東觀記曰：「司隷、豫、兖、徐、青、兾六州。」`丁丑，大赦天下，秋七月乙酉，三郡大水。

己卯，騎都尉任仁下獄死，

九月甲申，益州郡地震。

冬十月甲戌，新野君陰氏薨，`東觀記曰：「新野君薨，贈以玄玉赤紱，賻錢三千萬，布三萬匹。」`使司空持節護喪事。

大將軍鄧隲罷。

五年春正月庚辰朔，日有食之。丙戌，郡國十地震。

己丑，太尉張禹免。甲申，光祿勳李脩為太尉。`漢官儀曰：「脩字伯游，豫州襄城人也。」`

二月丁卯，詔省減郡國貢獻太官口食。

先零羌寇河東，遂至河內。

三月，詔隴西徙襄武，安定徙美陽，`安定，郡，今涇州也。美陽，縣，故城在今武功縣北。`北地徙池陽，`北地，郡，今寧州也。池陽，縣，故城在今涇陽縣北也。`上郡徙衙。`上郡，今綏州也。衙，縣，故城在同州白水縣東北。左傳曰「秦晉戰于彭衙」，即此也。`

夫餘夷犯塞，殺傷吏人。

閏月丁酉，赦涼州河西四郡。

戊戌，詔曰：「朕以不德，奉郊廟，承大業，不能興和降善，為人祈福。灾異蜂起，寇賊縱橫，夷狄猾夏，`猾，亂也。夏，華夏也。`戎事不息，百姓匱乏，疲於徵發。重以蝗蟲滋生，害及成麥，秋稼方收，甚可悼也。朕以不明，統理失中，亦未獲忠良以毗闕政。傳曰：『顛而不扶，危而不持，則將焉用彼相矣。』公卿大夫將何以匡救，濟斯艱戹，承天誡哉？蓋為政之本，莫若得人，襃賢顯善，聖制所先。『濟濟多士，文王以寧。』`詩大雅之詞也。`思得忠良正直之臣，以輔不逮。其令三公、特進、侯、中二千石、二千石、郡守、諸侯相舉賢良方正、有道術、達於政化、能直言極諫之士各一人，及至孝與衆卓異者，并遣詣公車，朕將親覽焉。」

六月甲辰，樂成王巡薨。

秋七月己巳，詔三公、特進、九卿、校尉，`九卿，奉常、光祿、衞尉、太僕、鴻臚、廷尉、少府、宗正、司農。校尉謂城門、屯騎、越騎、步兵、長水、胡騎等。`舉列將子孫明曉戰陳任將帥者。

九月，漢陽人杜琦、王信叛，`東觀記曰：「琦自稱安漢將軍。」`與先零諸種羌攻陷上邽城。十二月，漢陽太守趙博遣客刺殺杜琦。`東觀記曰：「漢陽故吏杜習手刺殺之。」`

是歲，九州蝗，郡國八雨水。

六年春正月庚申，詔越巂置長利、高望、始昌三苑，又令益州郡置萬歲苑，犍為置漢平苑。`犍為，郡名。前書音義曰：「故夜郎國也。」故城在今眉州隆山縣西北也。`

三月，十州蝗。

夏四月乙丑，司空張敏罷。

己卯，太常劉愷為司空。

五月，旱。

丙寅，詔令中二千石下至黃綬，一切復秩還贖，賜爵各有差。

戊辰，皇太后幸雒陽寺，錄囚徒，理冤獄。

六月壬辰，豫章、員谿、原山崩。`員谿闕。`

辛巳，大赦天下。

遣侍御史唐喜討漢陽賊王信，破斬之。`續漢志曰：「傳信首詣洛陽，梟穀城門外。」`

冬十一月辛丑，護烏桓校尉吳祉下獄死。

是歲，先零羌滇零死，子零昌復襲偽號。

七年春正月庚戌，皇太后率大臣命婦謁宗廟。`喪服傳曰：「命夫者，其男子之為大夫也。命婦者，其大夫之妻也。」臣賢案：東觀、續漢、袁山松、謝沈書、古今注皆云「六年正月甲寅，謁宗廟」，此云「七年庚戌」，疑紀誤也。`

二月丙午，郡國十八地震。

夏四月乙未，平原王勝薨。

丙申晦，日有食之。五月庚子，京師大雩。`左傳曰：「龍見而雩。」杜預注云：「謂建巳之月。龍星角、亢見東方。雩，遠也，遠為百穀求膏雨。」周禮司巫職曰：「若國大旱，則帥巫而舞雩。」鄭玄注云：「雩，吁也，嗟而求雨。」`

秋，護羌校尉侯霸、騎都尉馬賢破先零羌。

八月丙寅，京師大風，蝗蟲飛過洛陽。詔賜民爵。郡國被蝗傷稼十五以上，勿收今年田租；不滿者，以實除之。

九月，調零陵、桂陽、丹陽、豫章、會稽租米，`零陵，郡名，今永州縣也。丹陽，郡名，今潤州江寧縣也。餘並見上。`賑給南陽、廣陵、下邳、彭城、山陽、廬江、九江飢民；又調濵水縣穀輸敖倉。`詩曰「薄狩於敖」，即此地。秦於此築太倉，亦曰敖庾，在今鄭州滎陽縣西北。東觀記曰：「濵水縣彭城、廣陽、廬江、九江穀九十萬斛，送敖倉。」`

元初元年春正月甲子，改元元初。賜民爵，人二級，孝悌、力田人三級，爵過公乘，得移與子若同產、同產子，民脫無名數及流民欲占者人一級；鰥、寡、孤、獨、篤𤸇不能自存者穀，人三斛，貞婦帛，人一匹。

二月己卯，日南地坼。`東觀記曰：「坼長百八十二里，廣五十六里。」`三月癸酉，日有食之。

夏四月丁酉，大赦天下。

京師及郡國五旱、蝗。

詔三公、特進、列侯、中二千石、二千石、郡守舉敦厚質直者，各一人。

五月，先零羌寇雍城。

六月丁巳，河東地陷。

秋七月，蜀郡夷寇蠶陵，殺縣令。`蠶陵，縣，屬蜀郡，故城在今翼州翼水縣西。有蠶陵山，因以為名焉。`

九月乙丑，太尉李脩罷。

先零羌寇武都、漢中，絕隴道。

辛未，大司農山陽司馬苞為太尉。`謝承書曰：「苞字仲成，東緍人也。」`

冬十月戊子朔，日有食之。

先零羌敗涼州刺史皮陽於狄道。

乙卯，詔除三輔三歲田租、更賦、口筭。`解見光武紀也。`

十一月。是歲，郡國十五地震。

二年春正月，詔稟三輔及并、涼六郡流冗貧人。

蜀郡青衣道夷奉獻內屬。`青衣道，縣名，在大江、青衣二水之會，今嘉州龍遊縣也。東觀記曰：「青衣蠻夷堂律等歸義。」`

修理西門豹所分漳水為支渠，以溉民田。`史記曰：「西門豹為鄴令，發人鑿十二渠，引水灌田。」所鑿之渠，在今相州鄴縣西也。`

二月戊戌，遣中謁者收葬京師客死無家屬及棺椁朽敗者，皆為設祭；其有家屬，尤貧無以葬者，賜錢人五千。

辛酉，詔三輔、河內、河東、上黨、趙國、太原各修理舊渠，通利水道，以溉公私田疇。`前書音義曰：「美田曰疇。」`

三月癸亥，京師大風。

先零羌寇益州，遣中郎將尹就討之。

夏四月丙午，立貴人閻氏為皇后。

五月，京師旱，河南及郡國十九蝗。甲戌，詔曰：「朝廷不明，庶事失中，灾異不息，憂心悼懼。被蝗以來，七年于茲，而州郡隱匿，裁言頃畒。`「裁」與「纔」同，古字通。`今羣飛蔽天，為害廣遠，所言所見，寧相副邪？三司之職，內外是監，旣不奏聞，又無舉正。天灾至重，欺罔辠大。今方盛夏，且復假貸，以觀厥後。`假貸猶寬容也。盛夏不可即加刑罰，故且寬容。`其務消救灾眚，安輯黎元。」

六月丙戌，太尉司馬苞薨。`謝承書曰：「苞為太尉，常食麤飯，著布衣，妻子不歷官舍。會司徒楊震為樊豐等所譖，連及苞，苞乞骸骨，未見聽，以疾薨也。」`

洛陽新城地裂。

秋七月辛巳，太僕太山馬英為太尉。`英字文思，兖州蓋縣人也。`

八月，遼東鮮卑圍無慮縣。`屬遼東郡。慮音閭。有醫無閭山，因以為名焉。`九月，又攻夫犂營，殺縣令。`夫犂，縣名，屬遼東屬國。`

壬午晦，日有食之。

冬十月，遣中郎將任尚屯三輔。

詔郡國中都官繫囚減死一等。勿笞，詣馮翊、扶風屯，妻子自隨，占著所在；女子勿輸。`不輸作也。`亡命死辠以下贖，各有差。其吏人聚為盜賊，有悔過者，除其罪。

乙未，右扶風仲光、安定太守杜恢、京兆虎牙都尉耿溥與先零羌戰於丁奚城，`東觀記曰「至北地靈州丁奚城」也。`光等大敗，並沒。左馮翊司馬鈞下獄，自殺。`東觀記曰「安定太守杜恢與鈞等并威擊羌，恢乘勝深入，為虜所害，鈞擁兵不救，收鈞下獄」也。`

十一月庚申，郡國十地震。

十二月，武陵澧中蠻叛，州郡擊破之。`東觀記曰：「蠻田山、高少等攻城，殺長吏。州郡募五里蠻夷、六亭兵追擊，山等皆降。賜五里、六亭渠率金帛各有差。」`

己酉，司徒夏勤罷。庚戍，司空劉愷為司徒，光祿勳袁敞為司空。

三年春正月甲戌，修理太原舊溝渠，溉灌官私田。`酈元水經注曰：「昔智伯遏晉水以灌晉陽，後人踵其遺迹，蓄以為沼，分為二派，北瀆即智氏故渠也。其瀆乘高，東北注入晉陽城，以溉灌，東南出城注於汾水。」今所修溝渠即謂此。`

東平陸上言木連理。`東平陸，縣名，古厥國也，屬東平國，今兖州平陸縣也。序例曰：「凡瑞應，自和帝以上，政事多美，近於有實，故書見於某處。自安帝以下，王道衰缺，容或虛飾，故書某處上言也。」`

蒼梧、鬱林、合浦蠻夷反叛，`蒼梧，郡，今梧州縣也。合浦，郡，今廉州縣也。`二月，遣侍御史任逴督州郡兵討之。`逴音丁角反。`

郡國十地震。三月辛亥，日有食之。

丙辰，赦蒼梧、鬱林、合浦、南海吏人為賊所迫者。

夏四月，京師旱。

五月，武陵蠻復叛，州郡討破之。

癸酉，度遼將軍鄧遵率南匈奴擊先零羌於靈州，破之。`靈州，縣名，屬北地郡，故城在今慶州馬領縣西北。`

越巂徼外夷舉種內屬。

六月，中郎將任尚遣兵擊破先零羌於丁奚城。

秋七月，武陵蠻復叛，州郡討平之。

緱氏地坼。

九月辛巳，趙王宏薨。

冬十一月，蒼梧、鬱林、合浦蠻夷降。

丙戌，初聽大臣、二千石、刺史行三年喪。`文帝遺詔以日易月，於後大臣遂以為常，至此復遵古制也。`

癸卯，郡國九地震。

十二月丁巳，任尚遣兵擊破先零羌於北地。

四年春二月乙巳朔，日有食之。乙卯，大赦天下。壬戌，武庫灾。

夏四月戊申，司空袁敞薨。

己巳，鮮卑寇遼西，遼西郡兵與烏桓擊破之。`遼西，郡，故城在今平州東陽樂城是。`

五月丁丑，太常李郃為司空。

六月戊辰，三郡雨雹。

秋七月辛丑，陳王鈞薨。

京師及郡國十雨水。詔曰：「今年秋稼茂好，垂可收穫，而連雨未霽，`霽，雨止也。`懼必淹傷。夕惕惟憂，思念厥咎。夫霖雨者，人怨之所致。`左傳曰：「凡雨三日以上為霖。」京房別對灾異曰：「人勞怨苦，雨水絕道。」`其武吏以威暴下，文吏妄行苛刻，鄉吏因公生姦，為百姓所患苦者，有司顯明其罰。又月令『仲秋養衰老，授几杖，行糜粥。』。`鄭玄注云：「助老氣也。行猶賜也。」`方今案比之時，`東觀記曰：「方今八月案比之時。」謂案驗戶口，次比之也。`郡縣多不奉行。雖有糜粥，穅秕相半，長吏怠事，莫有躬親，甚違詔書養老之意。其務崇仁恕，賑護寡獨，稱朕意焉。」

九月，護羌校尉任尚使客刺殺叛羌零昌。

冬十一月己卯，彭城王恭薨。

十二月，越巂夷寇遂乆，殺縣令。`遂乆，縣，屬越巂郡。`

甲子，任尚及騎都尉馬賢與先零羌戰于富平上河，大破之。`富平，縣，屬北地郡，故城在今靈州回樂縣西南。酈元水經注曰：「河水於此有上河之名也。」`虔人羌率衆降，`虔人，羌號也。東觀記曰：「虔人種羌大豪恬狼等詣度遼將軍降。」`隴右平。

是歲，郡國十三地震。

五年春正月，越巂夷叛。

二月壬戌，中山王憲薨。

三月，京師及郡國五旱，詔稟遭旱貧人。

夏六月，高句驪與穢貊寇玄菟。`郡名，在遼東。`

秋七月，越巂蠻夷及旄牛豪叛，殺長吏。`旄牛，縣，屬蜀郡。華陽國志曰在邛崍山表也。`

丙子，詔曰：「舊令制度，各有科品，`漢令今亡。`欲令百姓務崇節約。遭永初之際，人離荒戹，朝廷躬自菲薄，去絕奢飾，食不兼味，衣無二綵。比年雖獲豐穰，尚乏儲積，而小人無慮，不圖乆長，嫁娶送終，紛華靡麗，至有走卒奴婢被綺縠，著珠璣。`綺，文繒；縠，紗也。璣，珠不圓者也。`京師尚若斯，何以示四遠？設張法禁，懇惻分明，而有司惰任，訖不奉行。秋節旣立，鷙鳥將用，`鷙鳥謂鷹鸇之類也。廣雅曰：「鷙，執也。以其能服執衆鳥。」月令：「孟秋，鷹乃祭鳥，始用行戮。」言有司怠惰，不遵法令，將欲糾其罪，順秋行誅，同鷹鸇之鷙擊也。`且復重申，以觀後效。」

八月丙申朔，日有食之。

鮮卑寇代郡，殺長吏。冬十月，鮮卑寇上谷。

十二月丁巳，中郎將任尚有辠，弃市。

是歲，郡國十四地震。

六年春二月乙巳，京師及郡國四十二地震，或坼裂，水泉涌出。

壬子，詔三府選掾屬高第，能惠利牧養者各五人，光祿勳與中郎將選孝廉郎寬博有謀，清白行高者五十人，出補令、長、丞、尉。

乙卯，詔曰：「夫政，先京師，後諸夏。月令仲春『養幼小，存諸孤』，季春『賜貧窮，賑乏絕，省婦使，表貞女』，所以順陽氣，崇生長也。`鄭玄云：「婦使謂組紃之事」`其賜人尤貧困、孤弱、單獨穀，人三斛；貞婦有節義十斛，甄表門閭，旌顯厥行。」`節謂志操。義謂推讓。甄，明也。旌，章也。里門謂之閭。旌表者，若今樹闕而顯之。`

三月庚辰，始立六宗，祀於洛城西北。`續漢志曰：「元初六年，以尚書歐陽家說，謂六宗者，在天地四方之中，為上下四方之宗，以元始中故事，謂六宗易六子之氣，日、月、雷公、風伯、山、澤者，非也，乃更六宗，祠於戌亥之地，禮比大社也。」`

夏四月，會稽大疫，遣光祿大夫將大醫循行疾病，賜棺木，`漢官儀：「大醫令一人，秩六百石。」`除田租、口賦。

沛國、勃海大風，雨雹。五月，京師旱。

六月丁丑，樂成王賔薨。丙戌，平原王得薨。

秋七月，鮮卑寇馬城，`搜神記曰：「昔秦人築城於武周塞以備胡，將成而崩者數矣。有馬馳走，周旋反覆，父老異之，因依以築城，城乃不崩，遂以名焉。」其故城，今朔州也。`度遼將軍鄧遵率南單于擊破之。

九月癸巳，陳王竦薨

十二月戊午朔，日有食之，旣。郡國八地震。

是歲，永昌、益州蜀郡夷叛，與越雟夷殺長吏，燔城邑，益州刺史張喬討破降之。

永寧元年春正月甲辰，任城王安薨。三月丁酉，濟北王壽薨。

車師後王叛，殺部司馬。

沈氐羌寇張掖。`沈氐，羌號也。續漢志曰「羌在上郡西河者，號沈氐」也。`

夏四月丙寅，立皇子保為皇太子，改元永寧，大赦天下。賜王、主、三公、列侯下至郎吏、從官金帛；又賜民爵及布粟各有差。

己巳，紹封陳王羨子崇為陳王，濟北王子萇為樂成王，河閒王子翼為平原王。

壬午，琅邪王壽薨。

六月，沈氐種羌叛，寇張掖，護羌校尉馬賢討沈氐羌，破之。

秋七月乙酉朔，日有食之。

冬十月己巳，司空李郃免。癸酉，衞尉廬江陳襃為司空。`襃字伯仁，舒縣人也。`

自三月至是月，京師及郡國三十三大風，雨水。

十二月，永昌徼外撣國遣使貢獻。`撣音擅。`

戊辰，司徒劉愷罷。

遼西鮮卑降。

癸酉，太常楊震為司徒。

是歲，郡國二十三地震。夫餘王遣子詣闕貢獻。燒當羌叛。

建光元年春正月，幽州刺史馮煥率二郡太守討高句驪、穢貊，不克。

二月癸亥，大赦天下。賜諸園貴人、`謂宮人無子守園陵者也。`王、主、公、卿以下錢布各有差。以公、卿、校尉、尚書子弟一人為郎、舍人。

三月癸巳，皇太后鄧氏崩。丙午，葬和熹皇后。

丁未，樂安王寵薨。

戊申，追尊皇考清河孝王曰孝德皇，皇妣左氏曰孝德皇后，祖妣宋貴人曰敬隱皇后。

夏四月，穢貊復與鮮卑寇遼東，遼東太守蔡諷追擊，戰歿。

丙辰，以廣川并清河國。

丁巳，尊孝德皇元妃耿氏為甘陵大貴人。`甘陵，孝德皇后之陵也，因以為縣，今貝州清河縣東也。`

甲子，樂成王萇有罪，廢為臨湖侯。`續漢書曰「坐輕慢不孝」，故貶。臨湖，縣名，屬廬江郡也。`

己巳，令公、卿、特進、侯、中二千石、二千石、郡國守相，舉有道之士各一人。賜鰥、寡、孤、獨、貧不能自存者糓，人三斛。

甲戌，遼東屬國都尉龐奮，承偽璽書殺玄菟太守姚光。

五月庚辰，特進鄧隲及度遼將軍鄧遵，並以譖自殺。`乳母王聖與中黃門李閏等誣告尚書鄧訪等謀廢立，宗族皆免官，隲與遵皆自殺。`

丙申，貶平原王翼為都鄉侯。

秋七月己卯，改元建光，大赦天下。

壬寅，太尉馬英薨。

八月，護羌校尉馬賢討燒當羌於金城，不利。

甲子，前司徒劉愷為太尉。

鮮卑寇居庸關，九月，雲中太守成嚴擊之，戰歿。鮮卑圍烏桓校尉於馬城，度遼將軍耿夔救之。

戊子，幸衞尉馮石府。`續漢書曰：「賜賞寶劔、玉玦、雜繒布等。」`

是秋，京師及郡國二十九雨水。

冬十一月己丑，郡國三十五地震，或坼裂。詔三公以下，各上封事陳得失。遣光祿大夫案行，賜死者錢，人二千。除今年田租。其被灾甚者，勿收口賦。

鮮卑寇玄菟。

庚子，復斷大臣二千石以上服三年喪。

癸卯，詔三公、特進、侯、卿、校尉，舉武猛堪將帥者各五人。

丙午，詔京師及郡國被水雨傷稼者，隨頃畒減田租。

甲子，初置漁陽營兵。`伏侯古今注曰「置營兵千人」也。`

冬十二月，高句驪、馬韓、穢貊圍玄菟城，夫餘王遣子與州郡并力討破之。

延光元年春二月，夫餘王遣子將兵救玄菟，`夫餘王子，尉仇台也。`擊高句驪、馬韓、穢貊，破之，遂遣使貢獻。

三月丙午，改元延光。大赦天下。還徙者，復戶邑屬籍。賜民爵及三老、孝悌、力田，人二級；加賜鰥、寡、孤、獨、篤𤸇、貧不能自存者粟，人三斛；貞婦帛，人二匹。

夏四月癸未，京師郡國二十一雨雹。

癸巳，司空陳襃免。

五月庚戌，宗正彭城劉授為司空。`漢官儀曰：「宗正卿，秩中二千石。」授字孟春，徐州武原人也。`

己巳，改樂成國為安平，封河閒王開子得為安平王。

六月，郡國蝗。秋七月癸卯，京師及郡國十三地震。

高句驪降。

虔人羌叛，攻穀羅城，`穀羅屬西河郡。`度遼將軍耿夔討破之。

八月戊子，陽陵園寑火。`景帝陵也。`辛卯，九真言黃龍見無功。`無功，縣，屬九真郡。`

己亥，詔三公、中二千石，舉刺史、二千石、令、長、相，視事一歲以上至十歲，清白愛利，能勑身率下，防姦理煩，有益於人者，無拘官簿。`清白謂貞正也。愛利謂愛人而利之也。無拘官簿謂受超遷之，不拘常牒也。`刺史舉所部，郡國太守相舉墨綬，隱親悉心，勿取浮華。`墨綬謂令、長之屬也。隱親猶親自隱也。悉，盡也。言令三公以下各舉所知，皆隱審盡心，勿取浮華不實者。`

九月甲戌，郡國二十七地震。

冬十月，鮮卑寇鴈門、定襄。十一月，鮮卑寇太原。

燒當羌豪降。

十二月，九真徼外蠻夷貢獻內屬。

是歲，京師及郡國二十七雨水，大風，殺人。詔賜壓溺死者年七歲以上錢，人二千；其壞敗廬舍、失亡穀食，粟，人三斛；又田被淹傷者，一切勿收田租；若一家皆被灾害而弱小存者，郡縣為收斂之。虔人羌反，攻穀羅城，度遼將軍耿夔討破之。

二年春正月，旄牛夷叛，寇靈關，殺縣令。`靈關，道，屬越雟郡。`益州刺史蜀郡西部都尉討之。

詔選三署郎`三署，解見和帝紀。`及吏人能通古文尚書、毛詩、穀梁春秋各一人。

丙辰，河東、潁川大風。夏六月壬午，郡國十一大風。九真言嘉禾生。`東觀記曰：「禾百五十六本，七百六十八穗。」`

丙申，北海王普薨。

秋七月，丹陽山崩。

八月庚午，初令三署郎通達經術任牧民者，視事三歲以上，皆得察舉。

九月，郡國五雨水。

冬十月辛未，太尉劉愷罷。甲戌，司徒楊震為太尉，光祿勳東萊劉熹為司徒。`熹字季明，青州長廣人也。`

十一月甲辰，校獵上林苑。

鮮卑敗南匈奴於曼柏。

是歲，分蜀郡西部為屬國都尉。京師及郡國三地震。

三年春二月丙子，東巡狩。丁丑，告陳留太守，祠南頓君、光武皇帝于濟陽，復濟陽今年田租、芻稾。庚寅，遣使者祠唐堯於成陽。`古成伯國也，故城在今濮州雷澤縣北。述征記云：「成陽東南有堯冢。」`

戊子，濟南上言，鳳皇集臺縣丞霍收舍樹上。`臺縣屬濟南郡，故城在今齊州平陵縣北。`賜臺長帛五十匹，丞二十匹，尉半之，吏卒人三匹。鳳皇所過亭部，無出今年田租。賜男子爵，人二級。辛卯，幸太山，柴告岱宗。`太山，王者告代之處，為五岳之宗，故曰岱宗。燔柴以告天。`齊王無忌、北海王普、樂安王延來朝。壬辰，宗祀五帝于汶上明堂。癸巳，告祀二祖、六宗，`二祖，高祖、光武也。六宗謂孝文曰太宗，孝武曰代宗，孝宣曰中宗，孝元曰高宗，孝明曰顯宗，孝章曰肅宗。`勞賜郡縣，作樂。

三月甲午，陳王崇薨。戊戌，祀孔子及七十二弟子於闕里，自魯相、令、丞、尉及孔氏親屬、婦女、諸生悉會，賜襃成侯以下帛各有差。還，幸東平，至東郡，歷魏郡、河內。壬戌，車駕還京師，幸太學。是日，太尉楊震免。

夏四月乙丑，車駕入宮。假于祖禰。`假音格。格，至也。`壬戌，沛國言甘露降豐縣。戊辰，光祿勳馮石為太尉。

五月，南匈奴左日逐王叛，使匈奴中郎將馬翼討破之。

日南徼外蠻夷內屬。

六月，鮮卑寇玄菟。

庚午，閬中山崩。`閬中，縣，屬巴郡，臨閬中水，因以為名，今隆州縣也。`辛未，扶風言白鹿見雍。

辛巳，遣侍御史分行青兾二州灾害，督錄盜賊。

秋七月丁酉，初復右校令、左校丞官。`續漢志曰：「將作大匠屬官有左右校，皆有令、丞。」中興未置，今始復。`

日南徼外蠻豪帥詣闕貢獻。

馮翊言甘露降頻陽、衙。`頻陽，縣，故城在今雍州美原縣西南。衙見上。`潁川上言木連理。白鹿、麒麟見陽翟。

鮮卑寇高柳。

梁王堅薨。`明帝孫，節王暢之子也。`

八月辛巳，大鴻臚耿寶為大將軍。

戊子，潁川上言麒麟一、白虎二見陽翟。

九月丁酉，廢皇太子保為濟陰王。`常侍江京等譖之也。`

乙巳，詔郡國中都官死辠繫囚減罪一等，詔敦煌、隴西及度遼營；`漢官儀曰「度遼將軍屯五原曼柏縣」也。`其右趾以下及亡命者贖，各有差。

辛亥，濟南上言黃龍見歷城。`歷城，縣，屬濟南國，今齊州縣也。`庚申晦，日有食之。

冬十月，行幸長安。壬午，新豐上言鳳皇集西界亭。`今新豐縣西南有鳳皇原，俗傳云即此時鳳皇所集之處也。`丁亥，會三輔守、令、掾史於長安，作樂。閏月乙未，祠高廟，遂有事十一陵，歷觀上林、昆明池。遣使者祠太上皇于萬年，以中牢祠蕭何、曹參、霍光。十一月乙丑，至自長安。

十二月乙未，琅邪言黃龍見諸縣。`諸，縣名，故城在今密州諸城縣西南。`

是歲，京師及諸郡國二十三地震；三十六雨水，疾風，雨雹。

四年春正月壬午，東郡言黃龍二、麒麟一見濮陽。`縣名，屬東郡，即古昆吾國，帝顓頊之墟，今濮州縣。`

二月乙亥，下邳王衍薨。

甲辰，南巡狩。

三月戊午朔，日有食之。

庚申，幸宛，帝不豫。辛酉，令大將軍耿寶行太尉事。祠章陵園廟，告長沙、零陵太守，祠定王、節侯、鬱林府君。乙丑，自宛還。丁卯，幸葉，帝崩于乘輿，年三十二。祕不敢宣，所在上食問起居如故。庚午，還宮。辛未夕，乃發喪。尊皇后為皇太后。太后臨朝，以后兄大鴻臚閻顯為車騎將軍，定策禁中，立章帝孫濟北惠王壽子北鄉侯懿。`東觀記及續漢書並曰「北鄉侯犢」，今作「懿」，蓋二名。`

甲戌，濟南王香薨。`光武曾孫簡王錯之子也。`

乙酉，北鄉侯即皇帝位。

夏四月丁酉，太尉馮石為太傅，`石字次初，荊州湖陽人也，馮魴之孫。`司徒劉熹為太尉，參錄尚書事；前司空李郃為司徒。

辛卯，大將軍耿寶、中常侍樊豐、侍中謝惲、周廣、乳母野王君王聖，坐相阿黨，豐、惲、廣下獄死，寶自殺，聖徙鴈門。

己酉，葬孝安皇帝于恭陵。`在今洛陽東北二十七里。伏侯古今注曰「陵山周二百六十丈，高十五丈」也。`廟曰恭宗。

六月乙巳，大赦天下。詔先帝巡狩所幸，皆半入今年田租。

秋七月，西域長史班勇`西域都護之長史也。`擊車師後王，斬之。

丙午，東海王肅薨。

冬十月丙午，越巂山崩。

辛亥，少帝薨。

是冬，京師大疫。

論曰：孝安雖稱尊享御，而權歸鄧氏，至乃損徹膳服，克念政道。然令自房帷，威不逮遠，始失根統，歸成陵敝。遂復計金授官，`永初元年，令吏人入錢穀得至關內侯也。`移民逃寇，`羌旣轉盛，詔隴西徙襄武，安定徙美陽，北地徙池陽。`推咎台衡，以荅天眚。`台謂三台，三公象也。衡，平也，言天下所取平。伊尹為阿衡，即其義也。`旣云哲婦，亦「惟家之索」矣。`哲，智也。索，盡也。謂鄧后專制國柄也。詩曰：「哲夫成城，哲婦傾城。」書曰：「牝雞之晨，惟家之索。」`

贊曰：安德不升，秕我王度。`秕，穀不成也。諭政敎之穢。左傳祈招之詩曰：「思我王度。」`降奪儲嫡，開萌邪蠹。`儲嫡謂太子也。邪蠹謂江京等也。`馮石承歡，楊公逢怒。`續漢志曰「上賜衞尉馮石寶劔、玉玦、雜繒布等」，故曰承歡也。楊公，楊震。逢怒謂樊豐等譖震，云有恚恨心，帝免之。`彼日而微，遂祲天路。`日，君道也。微，不明也。祲，陰陽相侵之氣也。詩曰：「彼月而微。此日而微。」言君道闇亂，政化陵遲，漢祚衰微，自此而始，故言遂祲天路也。`

* * *

[上卷](004.md) / [後漢書目錄](a03.md) / [下卷](006.md) /			  

    