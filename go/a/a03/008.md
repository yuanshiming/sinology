

##### 後漢書
	`卷八 ‧ 帝紀第八`　`孝靈皇帝`

* * *

孝靈皇帝諱宏，`謚法曰：「亂而不損曰靈。」伏侯古今注曰宏之字曰大。`肅宗玄孫也。曾祖河閒孝王開，祖淑，父萇。世封解瀆亭侯，`淑以河閒王子封為解瀆亭侯，萇襲父封，故言世封也。解瀆亭在今定州義豐縣東北也。`帝襲侯爵。母董夫人。桓帝崩，無子，皇太后與父城門校尉竇武定策禁中，使守光祿大夫劉儵持節，將左右羽林至河閒奉迎。`續漢志曰：「桓帝之初，京都童謠曰：『城上烏，尾畢逋，父為吏，子為徒。一徒死，百乘車。車班班，入河閒。河閒奼女工數錢，以錢為室金為堂，石上慊慊舂黃梁。梁下有懸鼓，我欲擊之丞卿怒。』『城上烏』者，處高獨食，不與下共，謂人主多聚斂也。『父為吏，子為徒』者，言蠻夷叛逆，父旣為軍吏，子弟又為卒徒往擊之也。『一徒死，百乘車』者，言前一人討胡旣死矣，後又遣百乘車往也。『車班班』者，言乘輿班班入河閒迎靈帝也。『奼女數錢』，言帝旣立，其母永樂太后好聚金以為堂室也。『石上慊慊』者，言太后雖積金錢，猶慊慊常若不足，使人舂黃粱而食之也。『我欲擊之』者，言太后敎帝使賣官受錢，天下忠篤之士怨望，欲擊鼓求見卿，懸鼓者復怒而止我也。」`

建寧元年春正月壬午，城門校尉竇武為大將軍。己亥，帝到夏門亭，`東觀記曰：「到夏門外萬壽亭，羣臣謁見。」`使竇武持節，以王青蓋車迎入殿中。庚子，即皇帝位，年十二。改元建寧。以前太尉陳蕃為太傅，與竇武及司徒胡廣參錄尚書事。使護羌校尉段熲討先零羌。二月辛酉，葬孝桓皇帝于宣陵，`在洛陽東南三十里，高十二丈，周三百步。`廟曰威宗。庚午，謁高廟。辛未，謁世祖廟。大赦天下。賜民爵及帛各有差。段熲大破先零羌於逢義山。`山在今原州高平縣。「逢」一作「途」。`閏月甲午，追尊皇祖為孝元皇，夫人夏氏為孝元皇后，考為孝仁皇，夫人董氏為慎園貴人。`慎園在今瀛州樂壽縣東南，俗呼為二皇陵。`夏四月戊辰，太尉周景薨。司空宣酆免，長樂衞尉王暢為司空。五月丁未朔，日有食之。詔公卿以下各上封事，及郡國守相舉有道之士各一人；又故刺史、二千石清高有遺惠，為衆所歸者，皆詣公車。太中大夫劉矩為太尉。六月，京師雨水。秋七月，破羌將軍段熲復破先零羌於涇陽。`涇陽，縣名，屬安定，故城在今原州平涼縣南也。`八月，司空王暢免，宗正劉寵為司空。九月丁亥，中常侍曹節矯詔誅太傅陳蕃、大將軍竇武及尚書令尹勳、侍中劉瑜、屯騎校尉馮述，皆夷其族。皇太后遷于南宮。`太后與竇武密謀欲誅曹節，今武等旣誅，故太后被遷。`司徒胡廣為太傅，錄尚書事。司空劉寵為司徒，大鴻臚許栩為司空。冬十月甲辰晦，日有食之。令天下繫囚罪未決入縑贖，各有差。十一月，太尉劉矩免，太僕沛國聞人襲為太尉。`姓聞人，名襲，字定卿。風俗通曰：「少正卯，魯之聞人，其後氏焉。」`十二月，鮮卑及濊貊寇幽并二州。

二年春正月丁丑，大赦天下。三月乙巳，尊慎園董貴人為孝仁皇后。`續漢志曰：「置永樂宮，儀如桓帝尊匽貴人之禮。」`夏四月癸巳，大風，雨雹。詔公卿以下各上封事。五月，太尉聞人襲罷，司空許栩免。六月，司徒劉寵為太尉，太常許訓為司徒，`訓字季師，平輿人。`太僕長沙劉囂為司空。`囂字重寧。`秋七月，破羌將軍段熲大破先零羌於射虎塞外谷，東羌悉平。九月，江夏蠻叛，州郡討平之。丹陽山越賊圍太守陳夤，夤擊破之。冬十月丁亥，中常侍侯覽諷有司奏前司空虞放、太僕杜密、長樂少府李膺、司隷校尉朱瑀、潁川太守巴肅、沛相荀翌、河內太守魏朗、山陽太守翟超皆為鉤黨，下獄，`鉤謂相牽引也。事具劉淑、李膺傳。`死者百餘人，妻子徙邊，諸附從者錮及五屬。`五屬謂五服內親也。`制詔州郡大舉鉤黨，於是天下豪桀及儒學行義者，一切結為黨人。`續漢志曰：「建寧中，京都長者皆以葦方笥為裝具，時有識者竊言，葦笥郡國讞篋也。後黨人禁錮，會赦，有疑者皆讞廷尉，人名悉入方笥中。」`庚子晦，日有食之。十一月，太尉劉寵免，太僕郭禧為太尉。`字公房，扶溝人也。禧音僖。`鮮卑寇并州。是歲，長樂太僕曹節為車騎將軍，百餘日罷。

三年春正月，河內人婦食夫，河南人夫食婦。三月丙寅晦，日有食之。夏四月，太尉郭禧罷，太中大夫聞人襲為太尉。秋七月，司空劉囂罷。八月，大鴻臚橋玄為司空。九月，執金吾董寵下獄死。冬，濟南賊起，攻東平陵。`東平陵，縣名，屬濟南國，故城在今濟州東。`鬱林烏滸民相率內屬。`烏滸，南方夷號也。廣州記曰：「其俗食人，以鼻飲水，口中進噉如故。」`

四年春正月甲子，帝加元服，大赦天下。賜公卿以下各有差，唯黨人不赦。二月癸卯，地震，海水溢，河水清。三月辛酉朔，日有食之。太尉聞人襲免，太僕李咸為太尉。`字元卓，汝南西平人。`詔公卿至六百石各上封事。大疫，使中謁者巡行致醫藥。司徒許訓免，司空橋玄為司徒。夏四月，太常來豔為司空。`豔字季德，南陽新野人。`五月，河東地裂，雨雹，山水暴出。秋七月，司空來豔免。癸丑，立貴人宋氏為皇后。`執金吾宋酆女，前年入掖庭為貴人。`司徒橋玄免。太常宗俱為司空，`俱字伯儷，南陽安衆人。`前司空許栩為司徒。冬，鮮卑寇并州。

熹平元年春三月壬戌，太傅胡廣薨。夏五月己巳，大赦天下，改元熹平。長樂太僕侯覽有罪，自殺。六月，京師雨水。癸巳，皇太后竇氏崩。秋七月甲寅，葬桓思皇后。宦官諷司隷校尉段熲捕繫太學諸生千餘人。`時有人書朱雀闕云「天下大亂，公卿皆尸祿」故捕之。事見宦者傳。`冬十月，渤海王悝被誣謀反，丁亥，悝及妻子皆自殺。十一月，會稽人許生自稱「越王」，寇郡縣，`東觀記曰：「會稽許昭聚衆自稱大將軍，立父生為越王，攻破郡縣。」`遣楊州刺史臧旻、丹陽太守陳夤討破之。十二月，司徒許栩罷，大鴻臚袁隗為司徒。鮮卑寇并州。是歲，甘陵王恢薨。

二年春正月，大疫，使使者巡行致醫藥。丁丑，司空宗俱薨。二月壬午，大赦天下。以光祿勳楊賜為司空。三月，太尉李咸免。夏五月，以司隷校尉段熲為太尉。沛相師遷坐誣罔國王，下獄死。`國王，陳愍王寵也。臣賢案：陳敬王傳云「國相師遷」。又東觀記曰「陳行相師遷奏，沛相魏愔，前為陳相，與陳王寵交通」。明魏愔為沛相，此言師遷為沛相，蓋誤也。`六月，北海地震。東萊，北海海水溢。`續漢志曰：「時出大魚二枚，各長八九丈，高二丈餘。」`秋七月，司空楊賜免，太常潁川唐珍為司空。冬十二月，日南徼外國重譯貢獻。太尉段熲罷。鮮卑寇幽并二州。癸酉晦，日有食之。

三年春正月，夫餘國遣使貢獻。二月己巳，大赦天下。太常陳耽為太尉。`耽字漢公，東海人也。`三月，中山王暢薨，無子，國除。夏六月，封河閒王利子康為濟南王，奉孝仁皇祀。秋，洛水溢。冬十月癸丑，令天下繫囚罪未決，入縑贖。十一月，楊州刺史臧旻率丹陽太守陳寅，大破許生於會稽，斬之。任城王博薨。十二月，鮮卑寇北地，北地太守夏育追擊破之。鮮卑又寇并州。司空唐珍罷，永樂少府許訓為司空。

四年春三月，詔諸儒正五經文字，刻石立于太學門外。封河閒王建孫佗為任城王。`建，桓帝弟也。`夏四月，郡國七大水。五月丁卯，大赦天下。延陵園灾，`成帝陵也，在今咸陽縣西。`遣使者持節告祠延陵。鮮卑寇幽州。六月，弘農、三輔螟。遣守宮令之鹽監，穿渠為民興利。`前書地理志及續漢郡國志並無監，今蒲州安邑西南有鹽池。`令郡國遇災者，減田租之半；其傷害十四以上，勿收責。冬十月丁巳，令天下繫囚罪未決，入縑贖。拜沖帝母虞美人為憲園貴人，`順帝虞美人也。憲園在洛陽東北。`質帝母陳夫人為渤海孝王妃。`渤海孝王鴻之夫人也。`改平準為中準，`漢官儀曰：「平準令一人，秩六百石也。」`使宦者為令，列於內署。自是諸署悉以閹人為丞、令。

五年夏四月癸亥，大赦天下。益州郡夷叛，太守李顒討平之。復崇高山名為嵩高山。`前書武帝祠中嶽，改嵩高為崇高。東觀記曰：「使中郎將堂谿典請雨，因上言改之，名為嵩高山。」`大雩。使侍御史行詔獄亭部，理冤枉，原輕繫，休囚徒。五月，太尉陳耽罷，司空許訓為太尉。閏月，永昌太守曹鸞坐訟黨人，弃市。`訟謂申理之也。其言切直，帝怒，檻車送槐里獄掠殺之也。`詔黨人門生故吏父兄子弟在位者，皆免官禁錮。六月壬戌，太常南陽劉逸為司空。`逸字大過，安衆人。`秋七月，太尉許訓罷，光祿勳劉寬為太尉。冬十月壬午，御殿後槐樹自拔倒豎。司徒袁隗罷。十一月丙戌，光祿大夫楊賜為司徒。十二月，甘陵王定薨。試太學生年六十以上百餘人，除郎中、太子舍人至王家郎、郡國文學吏。`漢官儀曰：「太子舍人、王家郎中並秩二百石，無員。」`是歲，鮮卑寇幽州。沛國言黃龍見譙。

六年春正月辛丑，大赦天下。二月，南宮平城門及武庫東垣屋自壞。`平城門，洛陽城南門也。蔡邕曰：「平城門，正陽之門，與宮連，郊祀法駕所從出，門之最尊者。」武庫，禁兵所藏。東垣，庫之外障。易傳曰：「小人在位，厥妖城門自壞。」`夏四月，大旱，七州蝗。鮮卑寇三邊。`謂東、西與北邊。`市賈民為宣陵孝子者數十人，皆除太子舍人。秋七月，司空劉逸免，衞尉陳球為司空。八月，遣破鮮卑中郎將田晏出雲中，使匈奴中郎將臧旻與南單于出鴈門，護烏桓校尉夏育出高柳，並伐鮮卑，晏等大敗。冬十月癸丑朔，日有食之。太尉劉寬免。帝臨辟雍。辛丑，京師地震。辛亥，令天下繫囚罪未決，入縑贖。十一月，司空陳球免。十二月甲寅，太常河南孟戫為太尉。`戫字叔達，音乙六反。`庚辰，司徒楊賜免。太常陳耽為司空。鮮卑寇遼西。永安太僕王旻下獄死。`永安宮之太僕也。`

光和元年春正月，合浦、交阯烏滸蠻叛，招引九真、日南民攻沒郡縣。太尉孟戫罷。二月辛亥朔，日有食之。癸丑，光祿勳陳國袁滂為司徒。`滂字公喜。`己未，地震。始置鴻都門學生。`鴻都，門名也，於內置學。時其中諸生，皆勑州、郡、三公舉召能為尺牘辭賦及工書鳥篆者相課試，至千人焉。`三月辛丑，大赦天下，改元光和。太常常山張顥為太尉。`顥字智明。搜神記曰：「顥為梁相，新雨後，有鵲飛翔近地，令人擿之，墯地化為圓石，顥命椎破，得一金印，文曰『忠孝侯印』。」`夏四月丙辰，地震。侍中寺雌雞化為雄。司空陳耽免，太常來豔為司空。五月壬午，有白衣人入德陽殿門，亡去不獲。`東觀記曰：「白衣人言『梁伯夏敎我上殿』，與中黃門桓賢語，因忽不見。」`六月丁丑，有黑氣墯所御溫德殿庭中。`東觀記曰：「墯所御溫明殿庭中，如車蓋隆起，奮迅，五色，有頭，體長十餘丈，形貌似龍。」`秋七月壬子，青虹見御坐玉堂後殿庭中。`洛陽宮殿名，南宮有玉堂前、後殿。據楊賜傳，云墯嘉德殿前。`八月，有星孛于天巿。九月，太尉張顥罷，太常陳球為太尉。司空來豔薨。冬十月，屯騎校尉袁逢為司空。皇后宋氏廢，后父執金吾酆下獄死。丙子晦，日有食之。十一月，太尉陳球免。十二月丁巳，光祿大夫橋玄為太尉。是歲，鮮卑寇酒泉。京師馬生人。`京房易傳曰：「諸侯相伐，厥妖馬生人。」`初開西邸賣官，自關內侯、虎賁、羽林，入錢各有差。`山陽公載記曰：「時賣官，二千石二千萬，四百石四百萬，其以德次應選者半之，或三分之一，於西園立庫以貯之。」`私令左右賣公卿，公千萬，卿五百萬。

二年春，大疫，使常侍、中謁者巡行致醫藥。三月，司徒袁滂免，大鴻臚劉郃為司徒。`郃字季承。`乙丑，太尉橋玄罷，太中大夫段熲為太尉。京兆地震。司空袁逢罷，太常張濟為司空。`濟字元江，細陽人。`夏四月甲戌朔，日有食之。辛巳，中常侍王甫及太尉段熲並下獄死。丁酉，大赦天下，諸黨人禁錮小功以下皆除之。`時上祿長和海上言：「黨人錮及五族，有乖典訓。」帝從之。`東平王端薨。五月，衞尉劉寬為太尉。秋七月，使匈奴中郎將張脩有罪，下獄死。`時張脩擅斬單于呼微，更立羌渠為單于，故坐死。`冬十月甲申，司徒劉郃、永樂少府陳球、衞尉陽球、步兵校尉劉納謀誅宦者，事泄，皆下獄死。巴郡板楯蠻叛，遣御史中丞蕭瑗督益州刺史討之，不剋。十二月，光祿勳楊賜為司徒。鮮卑寇幽并二州。是歲，河閒王利薨。洛陽女子生兒，兩頭四臂。`京房易傳曰：「二首，下不一也，厥妖人生兩頭。」`

三年春正月癸酉，大赦天下。二月，公府駐駕廡自壞。`公府，三公府也。駐駕，停車處也。廡，廊屋也，音無禹反。續漢志云：「南北四十餘閒壞。」`三月，梁王元薨。夏四月，江夏蠻叛。六月，詔公卿舉能通尚書、毛詩、左氏、穀梁春秋各一人，悉除議郎。秋，表是地震，涌水出。`表是，縣，屬酒泉郡，故城在今甘州張掖縣西北也。`八月，令繫囚罪未決，入縑贖，各有差。冬閏月，有星孛于狼、弧。`二星名也。`鮮卑寇幽、并二州。十二月己巳，立貴人何氏為皇后。`南陽宛人也，車騎將軍何貢女也。`是歲，作罼圭、靈昆苑。`罼圭苑有二，東罼圭苑周一千五百步，中有魚梁臺，西罼圭苑周三千三百步，並在洛陽宣平門外也。`

四年春正月，初置騄驥廄丞，領受郡國調馬。`騄驥，善馬也。調謂徵發也。`豪右辜搉，馬一匹至二百萬。`前書音義曰：「辜，障也。搉，專也。謂障餘人賣買而自取其利。」`二月，郡國上芝英草。夏四月庚子，大赦天下。交阯刺史朱儁討交阯、合浦烏滸蠻，破之。六月庚辰，雨雹。`續漢書曰：「雹大如雞子。」`秋七月，河南言鳳皇見新城，羣鳥隨之；賜新城令及三老、力田帛，各有差。九月庚寅朔，日有食之。太尉劉寬免，衞尉許戫為太尉。閏月辛酉，北宮東掖庭永巷署災。`永巷，宮中署名也。漢官儀曰：「令一人。宦者為之，秩六百石，掌宮婢侍使。」`司徒楊賜罷。冬十月，太常陳耽為司徒。鮮卑寇幽并二州。是歲帝作列肆於後宮，使諸釆女販賣，更相盜竊爭鬬。帝著商估服，飲宴為樂。又於西園弄狗，著進賢冠，帶綬。`三禮圖曰：「進賢冠，文官服之，前高七寸，後高三寸，長八寸。」續漢志曰：「靈帝寵用便嬖子弟，轉相汲引，賣關內侯直五百萬。令長強者貪如豺狼，弱者略不類物，實狗而冠也。」昌邑王見狗冠方山冠，龔遂曰：「王之左右皆狗而冠。」`又駕四驢，帝躬自操轡，驅馳周旋，京師轉相放效。`續漢志曰：「驢者乃服重致遠，上下山谷，野人之所用耳，何有帝王君子而驂駕之乎！天意若曰，國且大亂，賢愚倒植，凡執政者皆如驢也。」`

五年春正月辛未，大赦天下。二月，大疫。三月，司徒陳耽免。夏四月，旱。太常袁隗為司徒。五月庚申，永樂宮置灾。`續漢志曰：「德陽前殿西北入門內永樂太后宮署灾。」`秋七月，有星孛于太微。巴郡板楯蠻詣太守曹謙降。癸酉，令繫囚罪未決，入縑贖。八月，起四百尺觀於阿亭道。冬十月，太尉許戫罷，太常楊賜為太尉。校獵上林苑，歷函谷關，遂巡狩于廣成苑。十二月，還，幸太學。

六年春正月，日南徼外國重譯貢獻。二月，復長陵縣，比豐、沛。三月辛未，大赦天下。夏，大旱。秋，金城河水溢。五原山岸崩。始置圃囿署，以宦者為令。冬，東海、東萊、琅邪井中冰厚尺餘。大有年。

中平元年春二月，鉅鹿人張角自稱「黃天」，其部師有三十六萬，皆著黃巾，同日反叛。`續漢書曰：「三十六萬餘人。」`安平、甘陵人各執其王以應之。`安平王續、甘陵王忠。`三月戊申，以河南尹何進為大將軍，將兵屯都亭。置八關都尉官。`都亭在洛陽。八關謂函谷、廣城、伊闕、大谷、轘轅、旋門、小平津、孟津也。`壬子，大赦天下黨人，還諸徙者，`時中常侍呂彊言於帝曰：「黨錮乆積，若與黃巾合謀，悔之無救。」帝懼，皆赦之。`唯張角不赦。詔公卿出馬、弩，舉列將子孫及吏民有明戰陣之略者，詣公車。遣北中郎將盧植討張角，左中郎將皇甫嵩、右中郎將朱儁討潁川黃巾。庚子，南陽黃巾張曼成攻殺郡守褚貢。夏四月，太尉楊賜免，太僕弘農鄧盛為太尉。`盛字伯能。`司空張濟罷，大司農張溫為司空。朱儁為黃巾波才所敗。侍中向栩、張鈞坐言宦者，下獄死。`時鈞上書曰：「今斬常侍，懸其首於南郊以謝天下，即兵自消也。」帝以章示常侍，故下獄也。`汝南黃巾敗太守趙謙於邵陵。`邵陵，縣名，屬汝南郡，故城在今豫州郾城縣東。`廣陽黃巾殺幽州刺史郭勳及太守劉衞。五月，皇甫嵩、朱儁復與波才等戰於長社，大破之。`長社，今許州縣也，故城在長葛縣西。`六月，南陽太守秦頡擊張曼成，斬之。交阯屯兵執刺史及合浦太守來達，自稱「柱天將軍」，遣交阯刺史賈琮討平之。皇甫嵩、朱儁大破汝南黃巾於西華。`西華，縣，屬汝南郡，故城在今陳州項城縣西。`詔嵩討東郡，朱儁討南陽。盧植破黃巾，圍張角於廣宗。宦官誣奏植，抵罪。`植連破張角，垂當拔之，小黃門左豐言於帝曰：「盧中郎固壘息軍，以待天誅。」帝怒，遂檻車徵植，減死一等。`遣中郎將董卓攻張角，不剋。洛陽女子生兒，兩頭共身。`續漢志曰：「上西門外女子生兒，兩頭，異肩共胸，以為不祥，墮地棄之。其後政在私門，上下無別，二頭之象。」`秋七月，巴郡妖巫張脩反，寇郡縣。`劉艾紀曰：「時巴郡巫人張脩療病，愈者雇以米五斗，號為『五斗米師』。」`河南尹徐灌下獄死。八月，皇甫嵩與黃巾戰於倉亭，獲其帥。`其帥，卜已也。倉亭在東郡。`乙巳，詔皇甫嵩北討張角。九月，安平王續有罪誅，國除。冬十月，皇甫嵩與黃巾賊戰於廣宗，獲張角弟梁。角先死，乃戮其屍。`發棺斷頭，傳送馬市。`以皇甫嵩為左車騎將軍。十一月，皇甫嵩又破黃巾于下曲陽，斬張角弟寶。湟中義從胡北宮伯玉與先零羌叛，以金城人邊章、韓遂為軍帥，攻殺護羌校尉伶徵、金城太守陳懿。`伶，姓也，周有大夫伶州鳩。`癸巳，朱儁拔宛城，斬黃巾別帥孫夏。詔減太官珍羞，御食一肉；廄馬非郊祭之用，悉出給軍。十二月己巳，大赦天下，改元中平。是歲，下邳王意薨，無子，國除。郡國生異草，備龍蛇鳥獸之形。`風俗通曰：「亦作人狀，操持兵弩，一一備具。」續漢志曰：「龍蛇鳥獸，其狀毛羽頭目足翅皆具。是歲黃巾賊起，漢遂微弱。」`

二年春正月，大疫。琅邪王據薨。二月己酉，南宮大灾，火半月乃滅。`續漢志曰：「時燒靈臺殿、樂成殿，延及北闕度道，西燒嘉德、和驩殿。」`己亥，廣陽門外屋自壞。`洛陽城西面南頭門也。`稅天下田，畒十錢。`以修宮室。`黑山賊張牛角等十餘輩並起，所在寇鈔。司徒袁隗免。三月，廷尉崔烈為司徒。北宮伯玉等寇三輔，遣左車騎將軍皇甫嵩討之，不剋。夏四月庚戌，大風，雨雹。五月，太尉鄧盛罷，太僕河南張延為太尉。`延字公威，歆之子。`秋七月，三輔螟。左車騎將軍皇甫嵩免。八月，以司空張溫為車騎將軍，討北宮伯玉。九月，特進楊賜為司空。冬十月庚寅，司空楊賜薨，光祿大夫許相為司空。`相字公弼，平輿人，許訓之子。`前司徒陳耽、諫議大夫劉陶坐直言，下獄死。十一月，張溫破北宮伯玉於美陽，因遣盪寇將軍周慎追擊之，圍榆中；`縣名，故城在今蘭州金城縣東也。`又遣中郎將董卓討先零羌。慎、卓並不克。鮮卑寇幽、并二州。是歲，造萬金堂於西園。洛陽民生兒，兩頭四臂。

三年春二月，江夏兵趙慈反，殺南陽太守秦頡。庚戌，大赦天下。太尉張延罷。車騎將軍張溫為太尉，中常侍趙忠為車騎將軍。復修玉堂殿，鑄銅人四，黃鍾四，`其音中黃鍾也。子為黃鍾。`及天祿、蝦蟆，又鑄四出文錢。`天祿，獸也。時使掖廷令畢嵐鑄銅人，列於倉龍、玄武闕外，鍾懸於玉堂及雲臺殿前，天祿、蝦蟆吐水於平門外。事具宦者傳。案：今鄧州南陽縣北有宗資碑，旁有兩石獸，鐫其膊一曰天祿，一曰辟邪。據此，即天祿、辟邪並獸名也。漢有天祿閣，亦因獸以立名。`五月壬辰晦，日有食之。六月，荊州刺史王敏討趙慈，斬之。車騎將軍趙忠罷。秋八月，懷陵上有雀萬數，悲鳴，因鬬相殺。`懷陵，沖帝陵也。續漢志曰：「天戒若曰：諸懷爵祿而尊厚者，還自相害也。」`冬十月，武陵蠻叛，寇郡界，郡兵討破之。前太尉張延為宦人所譖，下獄死。十二月，鮮卑寇幽并二州。

四年春正月己卯，大赦天下。二月，滎陽賊殺中牟令。`中牟，今鄭州縣。劉艾紀曰：「令落皓及主簿潘業，臨陣不顧，皆被害。」`己亥，南宮內殿罘罳自壞。`前書音義曰：「罘罳，連闕曲閣也，音浮思。」`三月，河南尹何苗討滎陽賊，破之，拜苗為車騎將軍。夏四月，涼州刺史耿鄙討金城賊韓遂，鄙兵大敗，遂寇漢陽，漢陽太守傅燮戰沒。扶風人馬騰、漢陽人王國並叛，寇三輔。太尉張溫免，司徒崔烈為太尉。五月，司空許相為司徒，光祿勳沛國丁宮為司空。`宮字元雄。`六月，洛陽民生男，兩頭共身。`劉艾紀曰「上西門外劉倉妻生」也。`漁陽人張純與同郡張舉舉兵叛，攻殺右北平太守劉政、遼東太守楊終、護烏桓校尉公綦稠等。舉兵自稱天子，寇幽、兾二州。秋九月丁酉，令天下繫囚罪未決，入縑贖。冬十月，零陵人觀鵠自稱「平天將軍」，`觀，姓；鵠，名。`寇桂陽，長沙太守孫堅擊斬之。十一月，太尉崔烈罷，大司農曹嵩為太尉。十二月，休屠各胡叛。是歲，賣關內侯，假金印紫綬，傳世，入錢五百萬。

五年春正月，休屠各胡寇西河，殺郡守邢紀。丁酉，大赦天下。二月，有星孛于紫宮。黃巾餘賊郭大等起於西河白波谷，寇太原、河東。三月，休屠各胡攻殺并州刺史張懿，遂與南匈奴左部胡合，殺其單于。夏四月，汝南葛陂黃巾攻沒郡縣。`葛陂在今豫州新蔡縣西北。`太尉曹嵩罷。五月，永樂少府樊陵為太尉。`陵字德雲，胡陽人也。`六月丙寅，大風。太尉樊陵罷。益州黃巾馬相攻殺刺史郗儉，自稱天子，又寇巴郡，殺郡守趙部，益州從事賈龍擊相，斬之。郡國七大水。秋七月，射聲校尉馬日磾為太尉。八月，初置西園八校尉。`樂資山陽公載記曰：「小黃門蹇碩為上軍校尉，虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉：凡八校，皆統於蹇碩。」`司徒許相罷，司空丁宮為司徒。光祿勳南陽劉弘為司空。`字子高，安衆人。`衞尉董重為票騎將軍。九月，南單于叛，與白波賊寇河東。遣中郎將孟益率騎都尉公孫瓉討漁陽賊張純等。冬十月，壬午，御殿後槐樹自拔倒豎。青、徐黃巾復起，寇郡縣。甲子，帝自稱「無上將軍」，燿兵於平樂觀。`平樂觀在洛陽城西。`十一月，涼州賊王國圍陳倉，右將軍皇甫嵩救之。遣下軍校尉鮑鴻討葛陂黃巾。巴郡板楯蠻叛，遣上軍別部司馬趙瑾討平之。公孫瓉與張純戰於石門，大破之。`時烏桓反叛，與賊張純等攻薊中，故瓉追擊之。石門，山名也，在今營州西南。`是歲，改刺史，新置牧。

六年春二月，左將軍皇甫嵩大破王國於陳倉。三月，幽州牧劉虞購斬漁陽賊張純。下軍校尉鮑鴻下獄死。夏四月丙午朔，日有食之。太尉馬日磾免，幽州牧劉虞為太尉。

丙辰，帝崩于南宮嘉德殿，年三十四。戊午，皇子辯即皇帝位，年十七。尊皇后曰皇太后，太后臨朝。大赦天下，改元為光喜。封皇弟協為渤海王。

後將軍袁隗為太傅，與大將軍何進參錄尚書事。上軍校尉蹇碩下獄死。`時蹇碩謀欲立渤海王協，發覺。`五月辛巳，票騎將軍董重下獄死。`董重，孝仁皇后之兄子也。`六月辛亥，孝仁皇后董氏崩。辛酉，葬孝靈皇帝于文陵。`在洛陽西北二十里，陵高十二丈，周回三百步。`雨水。秋七月，甘陵王忠薨。庚寅，孝仁皇后歸葬河閒慎陵。徙渤海王協為陳留王。司徒丁宮罷。八月戊辰，中常侍張讓、段珪等殺大將軍何進，於是虎賁中郎將袁術燒東西宮，攻諸宦者。庚午，張讓、段珪等劫少帝及陳留王幸北宮德陽殿。何進部曲將吳匡與車騎將軍何苗戰於朱雀闕下，苗敗斬之。辛未，司隷校尉袁紹勒兵收偽司隷校尉樊陵、河南尹許相及諸閹人，無少長皆斬之。讓、珪等復劫少帝、陳留王走小平津。`小平津在今鞏縣西北。續漢志曰：「時京師童謠曰『侯非侯，王非王，千乘萬騎上北邙。』案獻帝未有爵號，為段珪等所執，公卿百官皆隨其後，到河上乃得還。」`尚書盧植追讓、珪等，斬數人，其餘投河而死。`獻帝春秋曰：「河南中部掾閔貢見天子出，率騎追之，北到河上。天子飢渴，貢宰羊進之，厲聲責讓等曰：『君以閹宦之隷，刀鋸之殘，越從洿泥，扶侍日月，賣弄國恩，階賤為貴，劫迫帝主，蕩覆王室，假息漏刻，遊魂河津。自亡新以來，姦臣賊子未有如君者。今不速死，吾射殺汝。』讓等惶怖，叉手再拜叩頭，向天子辭曰：『臣等死，陛下自愛。』遂投河而死。」`帝與陳留王協夜步逐熒光行數里，得民家露車，共乘之。辛未，還宮。大赦天下，改光喜為昭寧。并州牧董卓殺執金吾丁原。司空劉弘免，董卓自為司空。

九月甲戌，董卓廢帝為弘農王。自六月雨，至于是月。

論曰：秦本紀說趙高譎二世，指鹿為馬，`史記曰，趙高欲為亂，恐羣臣不聽，乃先設驗。持鹿獻胡亥曰：「馬也。」胡亥曰：「丞相誤也。」以問羣臣，左右或言馬，或言鹿者高皆陰法中之，自此左右不敢言之也。`而趙忠、張讓亦紿靈帝不得登高臨觀，`時宦官並起第宅，擬則宮室。帝甞登永安候臺，宦官恐望見之，乃使趙忠等諫曰：「人君不當登高，登高則百姓散離。」自是不敢復登臺榭。見宦者傳。`故知亡敝者同其致矣。然則靈帝之為靈也優哉！

贊曰：靈帝負乘，委體宦孽。`易曰：「負且乘，致寇至。」言帝以小人而乘君子之器。`徵亡備兆，小雅盡缺。`詩小雅曰：「小雅廢，則四夷交侵，中國微矣。」缺亦廢也。`麋鹿霜露，遂棲宮衞。`史記曰，伍子胥諫吳王，吳王不聽，子胥曰：「臣今見麋鹿遊于姑蘇之臺，官中生荊棘，露沾衣也。」言帝為政貪亂，任寄不得其人，尋以獻帝遷播，洛陽丘墟，故麋鹿棲宮衞也。衞，協韻音于別反。`

* * *

