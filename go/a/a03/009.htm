<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷九‧孝獻帝紀第九</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷九 ‧ 帝紀第九</span>　<span class="style11">孝獻帝</span>
    <hr />
                  <p>孝獻皇帝諱協，靈帝中子也。<span class="style7">謚法曰：「聦明睿智曰獻。」協之字曰合。張璠記曰：「靈帝以帝似己，故名曰協。」帝王紀曰：「協字伯和。」</span>母王美人，為何皇后所害。</p>
                  <p>中平六年四月，少帝即位，封帝為勃海王，徙封陳留王。九月甲戌，即皇帝位，年九歲。遷皇太后於永安宮。<span class="style7">董卓遷也。洛陽宮殿名曰：「永安宮周迴六百九十八丈，故基在洛陽故城中。」</span>大赦天下。改昭寧為永漢。丙子，董卓殺皇太后何氏。初令侍中、給事黃門侍郎員各六人。<span class="style7">續漢志曰：「侍中，比二千石，無員。」漢官儀曰：「侍中，左蟬右貂，本秦丞相史，往來殿內，故謂之侍中。分掌乘輿服物，下至褻器虎子之屬。武帝時，孔安國為侍中，以其儒者，特聽掌御唾壺，朝廷榮之。至東京時，屬少府，亦無員。駕出，則一人負傳國璽，操斬蛇劔，乘輿中官俱止禁中。」又曰：「給事黃門侍郎，六百石，無員。掌侍從左右，給事中使，關通中外。」應劭曰：「黃門侍郎，每日暮向青瑣門拜，謂之夕郎。」輿服志曰：「禁門曰黃闥，以中人主之，故號曰黃門令。」然則黃門郎給事黃闥之內，故曰黃門郎。本旣無員，於此各置六人也。獻帝起居注曰：「自誅黃門後，侍中、侍郎出入禁中，機事頗露，由是王允乃奏侍中、黃門不得出入。不通賔客，自此始也。」</span>賜公卿以下至黃門侍郎家一人為郎，以補宦官所領諸署，侍於殿上。<span class="style7">靈帝熹平四年，改平準為中準，使宦者為令。自是諸內署令、丞悉以閹人為之，故今並令士人代領之。</span>乙酉，以太尉劉虞為大司馬。董卓自為太尉，加鈇鉞、虎賁。<span class="style7">禮記曰：「諸侯賜鈇鉞然後專殺。」說文曰：「鈇，莝刃也。」蒼頡篇曰：「鈇，斧也。」加鈇鉞者，得專殺也。</span>丙戌，太中大夫楊彪為司空。甲午，豫州牧黃琬為司徒。遣使弔祠故太傅陳蕃、大將軍竇武等。</p>
                  <p>冬十月乙巳，葬靈思皇后。白波賊寇河東，<span class="style7">薛瑩書曰：「黃巾郭泰等起於西河白波谷，時謂之白波賊。」</span>董卓遣其將牛輔擊之。十一月癸酉，董卓為相國。十二月戊戌，司徒黃琬為太尉，司空楊彪為司徒，光祿勳荀爽為司空。省扶風都尉，置漢安都護。<span class="style7">扶風都尉，比二千石，武帝元鼎四年置，中興不改，至此以羌擾三輔，故省之。置都護，令緫統西方。</span>詔除光熹、昭寧、永漢三號，還復中平六年。</p>
                  <p>初平元年春正月，山東州郡起兵以討董卓。辛亥，大赦天下。癸酉，董卓殺弘農王。白波賊寇東郡。二月乙亥，太尉黃琬、司徒楊彪免。庚辰，董卓殺城門校尉伍瓊、督軍校尉周珌。<span class="style7">珌音必。東觀記曰：「周珌，豫州刺史慎之子也。」續漢書、魏志並作「毖」，音祕。</span>以光祿勳趙謙為太尉，<span class="style7">謝承書曰：「謙字彥信，太尉趙戒之孫，蜀郡成都人也。」</span>太僕王允為司徒。丁亥，遷都長安。董卓驅徙京師百姓悉西入關，自留屯畢圭苑。壬辰，白虹貫日。三月乙巳，車駕入長安，幸未央宮。<span class="style7">未央宮，蕭何所造也。張璠記曰：「將入宮日，大雨，晝晦，翟雉飛入長安宮。」</span>己酉，董卓焚洛陽宮廟及人家。戊午，董卓殺太傅袁隗、太僕袁基，夷其族。<span class="style7">隗，紹之叔父。基，袁術之母兄。卓以山東兵起，依紹、術為主，故誅其親屬。獻帝春秋曰：「尺口以上男女五十餘人，皆下獄死。」</span>夏五月，司空荀爽薨。六月辛丑，光祿大夫种拂為司空。大鴻臚韓融、少府陰脩、執金吾胡母班、<span class="style7">風俗通云：「胡母，姓，本陳胡公之後也。公子完奔齊，遂有齊國，齊宣王母弟別封母鄉，遠本胡公，近取母邑，故曰胡母氏也。」</span>將作大匠吳脩、越騎校尉王瓌安集關東，後將軍袁術、河內太守王匡各執而殺之，<span class="style7">英雄記曰：「匡字公節，太山人也。輕財好施，以任俠聞，為袁紹河內太守。」</span>唯韓融獲免。董卓壞五銖錢，更鑄小錢。<span class="style7">光武中興，除王莽貨泉，更用五銖錢。</span>冬十一月庚戌，鎮星、熒惑、太白合於尾。是歲，有司奏，和、安、順、桓四帝無功德，不宜稱宗，又恭懷、敬隱、恭愍三皇后並非正嫡，不合稱后，皆請除尊號。制曰：「可。」<span class="style7">和帝號穆宗，安帝號恭宗，順帝號敬宗，桓帝號威宗。和帝尊母梁貴人曰恭懷皇后，安帝尊祖母宋貴人曰敬隱皇后，順帝尊母李氏曰恭愍皇后。</span>孫堅殺荊州刺史王叡，<span class="style7">王氏譜曰：「叡字通曜，晉太保祥伯父也。」吳錄曰：「叡素遇堅無禮，堅此時欲殺叡。叡曰：『我何罪？』堅曰：『坐無所知。』叡窮迫，刮金飲之而死。」</span>又殺南陽太守張咨。</p>
                  <p>二年春正月辛丑，大赦天下。二月丁丑，董卓自為太師。袁術遣將孫堅與董卓將胡軫戰於陽人，<span class="style7">陽人，聚名，屬河南郡，故城在今汝州梁縣西。史記秦滅東周，徙其君於陽人聚，即此地也。</span>軫軍大敗。董卓遂發掘洛陽諸帝陵。夏四月，董卓入長安。六月丙戌，地震。秋七月，司空种拂免，光祿大夫濟南淳于嘉為司空。太尉趙謙罷，太常馬日磾為太尉。九月，蚩尤旗見于角、亢。<span class="style7">天官書曰：「蚩尤之旗，類彗而後曲，象旗。」熒惑之精也。呂氏春秋云：「其色黃上白下，見則王者征伐四方。」角、亢，蒼龍之星。</span>冬十月壬戌，董卓殺衞尉張溫。十一月，青州黃巾寇太山，太山太守應劭擊破之。黃巾轉寇勃海，公孫瓉與戰於東光，復大破之。<span class="style7">東光，今滄州縣。</span>是歲，長沙有人死經月復活。</p>
                  <p>三年春正月丁丑，大赦天下。袁術遣將孫堅攻劉表於襄陽，堅戰歿。袁紹及公孫瓉戰于界橋，<span class="style7">今貝州宗城縣東有古界城，近枯漳水，則界橋在此也。</span>瓉軍大敗。夏四月辛巳，誅董卓，夷三族。司徒王允錄尚書事，揔朝政，遣使者張种撫慰山東。青州黃巾擊殺兖州刺史劉岱於東平。東郡太守曹操大破黃巾於壽張，降之。五月丁酉，大赦天下。丁未，征西將軍皇甫嵩為車騎將軍。董卓部曲將李傕、郭汜、樊稠、張濟等反，攻京師。六月戊午，陷長安城，太常种拂、太僕魯旭、大鴻臚周奐、<span class="style7">三輔決錄注曰：「奐字文明，茂陵人。」</span>城門校尉崔烈、越騎校尉王頎並戰歿，<span class="style7">頎音祈。</span>吏民死者萬餘人。李傕等並自為將軍。己未，大赦天下。李傕殺司隷校尉黃琬，甲子，殺司徒王允，皆滅其族。丙子，前將軍趙謙為司徒。秋七月庚子，太尉馬日磾為太傅，錄尚書事。八月，遣日磾及太僕趙歧，持節慰撫天下。車騎將軍皇甫嵩為太尉。司徒趙謙罷。九月，李傕自為車騎將軍，郭汜後將軍，樊稠右將軍，張濟鎮東將軍。濟出屯弘農。甲申，司空淳于嘉為司徒，光祿大夫楊彪為司空，並錄尚書事。冬十二月，太尉皇甫嵩免。光祿大夫周忠為太尉，參錄尚書事。</p>
                  <p>四年春正月甲寅朔，日有食之。<span class="style7">袁宏紀曰：「時未晡八刻。太史令王立奏曰：『晷過度，無變也。』朝臣皆賀。帝令候焉，未晡一刻而食。賈詡奏曰：『立司候不明，疑誤上下，請付理官。』帝曰：『天道遠，事驗難明，欲歸咎史官，益重朕之不德也。』」</span>丁卯，大赦天下。三月，袁術殺楊州刺史陳溫，據淮南。長安宣平城門外屋自壞。<span class="style7">三輔黃圖曰：「長安城東面北頭門也。」</span>夏五月癸酉，無雲而雷。六月，扶風大風，雨雹。華山崩裂。太尉周忠免，太僕朱儁為太尉，錄尚書事。下邳賊闕宣自稱天子。<span class="style7">風俗通曰：「闕，姓也，承闕黨童子之後也。縱橫家有闕子著書。」</span>雨水。遣侍御史裴茂訊詔獄，原輕繫。六月辛丑，天狗西北行。<span class="style7">前書音義曰：「有聲為天狗，無聲為枉矢。」</span>九月甲午，試儒生四十餘人，上第賜位郎中，次太子舍人，下第者罷之。詔曰：「孔子歎『學之不講』，<span class="style7">講，習也。論語之文。</span>不講則所識日忘。今耆儒年踰六十，去離本土，營求糧資，不得專業。結童入學，白首空歸，長委農野，永絕榮望，朕甚愍焉。其依科罷者，聽為太子舍人。」<span class="style7">劉艾獻帝紀曰：「時長安中為之謠曰：『頭白皓然，食不充糧。裹衣褰裳，當還故鄉。聖主愍念，悉用補郎。舍是布衣，被服玄黃。』」</span>冬十月，太學行禮，車駕幸永福城門，臨觀其儀，賜博士以下各有差。辛丑，京師地震。有星孛于天市。<span class="style7">袁宏紀曰：「孛于天市，將從天子移都，其後上東遷之應也。」</span>司空楊彪免，太常趙溫為司空。公孫瓉殺大司馬劉虞。十二月辛丑，地震。司空趙溫免，乙巳，衞尉張喜為司空。<span class="style7">獻帝春秋曰「喜」作「嘉」。</span>是歲，琅邪王容薨。</p>
                  <p>興平元年春正月辛酉，大赦天下，改元興平。甲子，帝加元服。二月壬午，追尊謚皇妣王氏為靈懷皇后，甲申，改葬于文昭陵。丁亥，帝耕于藉田。三月，韓遂、馬騰與郭汜、樊稠戰於長平觀，遂、騰敗績，左中郎將劉範、前益州刺史种劭戰歿。<span class="style7">前書音義曰：「長平，阪名也，上有觀，在池陽宮南，去長安五十里，今涇水南原眭城是也。」袁宏紀曰：「是時馬騰以李傕等專亂，以益州刺史劉焉宗室大臣，遣使招引共誅傕。焉遣子範將兵就騰。故涼州刺史种劭，太常拂之子也。拂為傕所害，劭欲報仇，遂為此戰。」</span>夏六月丙子，分涼州河西四郡為廱州。<span class="style7">謂金城、酒泉、燉煌、張掖。</span>丁丑，地震；戊寅，又震。乙巳晦，日有食之，帝避正殿，寢兵，不聽事五日。大蝗。秋七月壬子，太尉朱儁免。戊午，太常楊彪為太尉，錄尚書事。三輔大旱，自四月至于是月。帝避正殿請雨，遣使者洗囚徒，原輕繫。<span class="style7">洗謂蕩滌也。</span>是時穀一斛五十萬，豆麥一斛二十萬，人相食啖，白骨委積。帝使侍御史侯汶出太倉米豆，為飢人作縻粥，經日而死者無降。帝疑賦卹有虛，乃親於御坐前量試作糜，乃知非實，<span class="style7">袁宏紀曰：「時勑侍中劉艾取米豆五升於御前作糜，得滿三盂，於是詔尚書曰：『米豆五升，得糜三盂，而人委頓，何也？』」</span>使侍中劉艾出讓有司。於是尚書令以下皆詣省閣謝，奏收侯汶考實。詔曰：「未忍致汶于理，可杖五十。」自是之後，多得全濟。八月，馮翊羌叛，寇屬縣，郭汜、樊稠擊破之。九月，桑復生椹，人得以食。司徒淳于嘉罷。冬十月，長安市門自壞。以衞尉趙溫為司徒，錄尚書事。十二月，分安定、扶風為新平郡。是歲，楊州刺史劉繇與袁術將孫策戰于曲阿，<span class="style7">策字伯符，孫堅子。曲阿，今潤州縣。</span>繇軍敗績，孫策遂據江東。<span class="style7">吳志曰：「孫策旣破繇，遂度兵據會稽，策自領會稽太守。」</span>太傅馬日磾薨于壽春。<span class="style7">壽春，縣名，屬九江郡，今壽春縣也。</span></p>
                  <p>二年春正月癸丑，大赦天下。二月乙亥，李傕殺樊稠而與郭汜相攻。三月丙寅，李傕脅帝幸其營，焚宮室。夏四月甲午，立貴人伏氏為皇后。丁酉，郭汜攻李傕，矢及御前。<span class="style7">山陽公載記曰：「時弓弩並發，矢下如雨，及御所止高樓殿前帷簾也。」</span>是日，李傕移帝幸北塢。<span class="style7">服虔通俗文曰「營居曰塢，一曰庳城」也。山陽公載記曰：「時帝在南塢，傕在北塢。時流矢中傕左耳，乃迎帝幸北塢。帝不肯從，強之乃行。」</span>大旱。五月壬午，李傕自為大司馬。六月庚午，張濟自陝來和傕、汜。秋七月甲子，車駕東歸。郭汜自為車騎將軍，楊定為後將軍，楊奉為興義將軍，董承為安集將軍，並侍送乘輿。張濟為票騎將軍，還屯陝。八月甲辰，幸新豐。冬十月戊戌，郭汜使其將伍習夜燒所幸學舍，逼脅乘輿。楊定、楊奉與郭汜戰，破之。壬寅，幸華陰，露次道南。是夜，有赤氣貫紫宮。<span class="style7">獻帝春秋曰：「赤氣廣六七尺，東至寅，西至戌地。」</span>張濟復反，與李傕、郭汜合。十一月庚午，李傕、郭汜等追乘輿，戰於東澗，王師敗績，殺光祿勳鄧泉、衞尉士孫瑞、廷尉宣播、大長秋苗祀、<span class="style7">獻帝春秋「播」作「璠」也。</span>步兵校尉魏桀、侍中朱展、射聲校尉沮儁。<span class="style7">風俗通曰：「沮，姓也。黃帝時史官沮誦之後。」音側余反。</span>壬申，幸曹陽，露次田中。<span class="style7">曹陽，澗名，在今陝州西南七里，俗謂之七里澗。崔浩云：「自南山北通於河。」</span>楊奉、董承引白波帥胡才、李樂、韓暹及匈奴左賢王去卑，率師奉迎，與李傕等戰，破之。十二月庚辰，車駕乃進。李傕等復來追戰，王師大敗，殺略宮人，少府田芬、大司農張義等皆戰歿。進幸陝，夜度河。乙亥，幸安邑。是歲，袁紹遣將麴義與公孫瓉戰於鮑丘，<span class="style7">鮑丘，水名，出北塞中，南流經九莊嶺東，俗謂之大榆河。又東南經漁陽縣故城東，是瓉之戰處。見水經注。</span>瓉軍大敗。</p>
                  <p>建安元年春正月癸酉，郊祀上帝於安邑，大赦天下，改元建安。二月，韓暹攻衞將軍董承。夏六月乙未，幸聞喜。秋七月甲子，車駕至洛陽，幸故中常侍趙忠宅。丁丑，郊祀上帝，大赦天下。己卯，謁太廟。八月辛丑，幸南宮楊安殿。癸卯，安國將軍張楊為大司馬，韓暹為將軍，楊奉為車騎將軍。是時，宮室燒盡，百官披荊棘，依牆壁閒。州郡各擁彊兵，而委輸不至，羣僚飢乏，尚書郎以下自出採稆，<span class="style7">稆音呂。埤蒼曰：「穭自生也。」稆與穭同。</span>或飢死牆壁閒，或為兵士所殺。辛亥，鎮東將軍曹操自領司隷校尉，錄尚書事。曹操殺侍中臺崇、尚書馮碩等。<span class="style7">風俗通曰：「金天氏裔孫曰臺駘，其後氏焉。」山陽公載記曰「臺」字作「壺」。</span>封衞將軍董承為輔國將軍伏完等十三人為列侯，贈沮儁為弘農太守。庚申，遷都許。己巳，幸曹操營。九月，太尉楊彪、司空張喜罷。冬十一月丙戌，曹操自為司空，行車騎將軍事，百官緫己以聽。</p>
                  <p>二年春，袁術自稱天子。三月，袁紹自為大將軍。夏五月，蝗。秋九月，漢水溢。是歲飢，江淮閒民相食。袁術殺陳王寵。孫策遣使奉貢。</p>
        <p>三年夏四月，遣謁者裴茂率中郎將段煨討李傕，夷三族。<span class="style7">獻帝起居注曰「傳傕首到許，有詔高懸之」也。</span>呂布叛。冬十一月，盜殺大司馬張楊。十二月癸酉，曹操擊呂布於徐州，斬之。</p>
                  <p>四年春三月，袁紹攻公孫瓉于易京，獲之。<span class="style7">公孫瓉頻失利，乃臨易河築京以自固，故號易京。其城三重，周回六里。今內城中有土京，在幽州歸義縣南。爾雅曰：「絕高謂之京，非人力為之丘。」</span>衞將軍董承為車騎將軍。夏六月，袁術死。是歲，初置尚書左右僕射。武陵女子死十四日復活。<span class="style7">續漢志曰：「女子李娥，年六十餘死，瘞於城外。有行人聞冢中有聲，告家人出之。」</span></p>
                  <p>五年春正月，車騎將軍董承、偏將軍王服、越騎校尉种輯受密詔誅曹操，事洩。壬午，曹操殺董承等，夷三族。秋七月，立皇子馮為南陽王。壬午，南陽王馮薨。九月庚午朔，日有食之。詔三公舉至孝二人，九卿、校尉、郡國守相各一人。皆上封事，靡有所諱。曹操與袁紹戰於官度，<span class="style7">裴松之北征記曰：「中牟臺下臨汴水，是為官度，袁紹、曹操壘尚存焉。」在今鄭州中牟縣北。</span>紹敗走。冬十月辛亥，有星孛于大梁。<span class="style7">大梁，酉之分。</span>東海王祗薨。是歲，孫策死，<span class="style7">為許貢客所射傷。</span>弟權襲其餘業。<span class="style7">權字仲謀。</span></p>
                  <p>六年春三月丁卯朔，日有食之。</p>
                  <p>七年夏五月庚戌，袁紹薨。于窴國獻馴象。<span class="style7">馴象謂隨人意也。</span>是歲，越巂男子化為女子。</p>
                  <p>八年冬十月己巳，公卿初迎冬於北郊，<span class="style7">斯禮乆廢，故曰初。</span>緫章始復備八佾舞。<span class="style7">袁宏紀云：「迎氣北郊，始用八佾。」佾，列也。謂舞者之行列。往因亂廢，今始備之。緫章，樂官名。古之安代樂。</span>初置司直官，督中都官。<span class="style7">司直，秩比二千石，武帝元狩五年置，掌佐丞相，舉不法也。建武十一年省，今復置之。</span></p>
                  <p>九年秋八月戊寅，曹操大破袁尚，平兾州，自領兾州牧。冬十月，有星孛于東井。十二月，賜三公已下金帛各有差。自是三年一賜，以為常制。</p>
                  <p>十年春正月，曹操破袁譚於青州，斬之。<span class="style7">魏書曰：「操攻譚不剋，乃自執桴鼓，應時破之。」</span>夏四月，黑山賊張燕率衆降。<span class="style7">魏志曰：「燕，本姓褚，常山真定人也。黃巾起，燕合聚少年為羣盜，萬餘人，博陵人張牛角為主。牛角死，燕代為主，故改姓張。燕剽勇，軍中號曰張飛燕。衆至百萬，號曰黑山賊。」</span>秋九月，賜百官尤貧者金帛各有差。</p>
                  <p>十一年春正月，有星孛于北斗。三月，曹操破高幹於并州，獲之。<span class="style7">典論曰：「上洛都尉王琰敗之，追斬其首。」</span>秋七月，武威太守張猛殺雍州刺史邯鄲商。<span class="style7">袁宏漢紀曰「雍州」作「涼州」也。</span>是歲，立故琅邪王容子熙為琅邪王。齊、北海、阜陵、下邳、常山、甘陵、濟陰、平原八國皆除。</p>
                  <p>十二年秋八月，曹操大破烏桓於柳城，斬其蹋頓。<span class="style7">蹋頓，匈奴王號。柳城，縣名，屬遼西郡，今營州縣。</span>冬十月辛卯，有星孛于鶉尾。<span class="style7">鶉尾，巳之分也。</span>乙巳，黃巾賊殺濟南王贇。<span class="style7">河閒孝王五代孫。</span>十一月，遼東太守公孫康殺袁尚、袁熙。</p>
                  <p>十三年春正月，司徒趙溫免。夏六月，罷三公官，置丞相、御史大夫。癸巳，曹操自為丞相。秋七月，曹操南征劉表。八月丁未，光祿勳郗慮為御史大夫。<span class="style7">續漢書曰：「慮字鴻豫，山陽高平人也。少受學於鄭玄。」</span>壬子，曹操殺太中大夫孔融，夷其族。是月，劉表卒，少子琮立，琮以荊州降操。冬十月癸未朔，日有食之。曹操以舟師伐孫權，權將周瑜敗之於烏林、赤壁。</p>
                  <p>十四年冬十月，荊州地震。</p>
                  <p>十五年春二月乙巳朔，日有食之。</p>
                  <p>十六年秋九月庚戌，曹操與韓遂、馬超戰於渭南，遂等大敗，關西平。<span class="style7">曹瞞傳曰：「時婁子伯說操曰：『今天寒，可起沙為城，以水灌之，可一夜而成。』公從之，比明城立。超、遂數挑戰不利，操縱虎騎夾擊，大破之，超、遂走涼州。」</span>是歲，趙王赦薨。</p>
                  <p>十七年夏五月癸未，誅衞尉馬騰，夷三族。六月庚寅晦，日有食之。秋七月，洧水、潁水溢。螟。八月，馬超破涼州，殺刺史韋康。九月庚戌，立皇子熙為濟陰王，懿為山陽王，𨘷為濟北王，敦為東海王。<span class="style7">山陽公載記曰：「時許靖在巴郡，聞立諸王，曰：『將欲歙之，必姑張之；將欲奪之，必姑與之。其孟德之謂乎！』」</span>冬十二月，星孛于五諸侯。<span class="style7">五諸侯，星名也。</span></p>
                  <p>十八年春正月庚寅，復禹貢九州。<span class="style7">獻帝春秋曰：「時省幽、并州，以其郡國并於兾州；省司隷校尉及涼州，以其郡國并為雍州；省交州，并荊州、益州。於是有兖、豫、青、徐、荊、楊、兾、益、雍也。」九數雖同，而禹貢無益州有梁州，然梁、益亦一地也。</span>夏五月丙申，曹操自立為魏公，加九錫。<span class="style7">案禮含文嘉曰：「九錫謂一曰車馬，二曰衣服，三曰樂器，四曰朱戶，五曰納陛，六曰虎賁士百人，七曰斧鉞，八曰弓矢，九曰秬鬯。」</span>大雨水。徙趙王珪為博陵王。是歲，歲星、鎮星、熒惑俱入太微。<span class="style7">是年秋，三星逆行入太微，守帝坐五十日。</span>彭城王和薨。</p>
                  <p>十九年，夏四月，旱。五月，雨水。劉備破劉璋，據益州。冬十月，曹操遣將夏侯淵討宋建于枹罕，獲之。<span class="style7">枹罕，縣，屬金城郡，今河州縣也。魏志曰：「淵字妙才，沛國譙人。」</span>十一月丁卯，曹操殺皇后伏氏，滅其族及二皇子。<span class="style7">山陽公載記曰：「劉備在蜀聞之，遂發喪。」</span></p>
                  <p>二十年春正月甲子，立貴人曹氏為皇后。賜天下男子爵，人一級，孝悌、力田二級。賜諸王侯公卿以下穀各有差。秋七月，曹操破漢中，張魯降。</p>
                  <p>二十一年夏四月甲午，曹操自進號魏王。五月己亥朔，日有食之。秋七月，匈奴南單于來朝。是歲，曹操殺琅邪王熙，國除。<span class="style7">坐謀欲渡江，被誅。</span></p>
                  <p>二十二年夏六月，丞相軍師華歆為御史大夫。冬，有星孛于東北。是歲大疫。</p>
                  <p>二十三年春正月甲子，少府耿紀、丞相司直韋晃起兵誅曹操，不克，夷三族。<span class="style7">三輔決錄曰：「時有京兆全禕，字德偉，自以代為漢臣，乃發憤，與耿紀、韋晃欲挾天子以攻魏，南援劉備。事敗，夷三族。」</span>三月，有星孛于東方。<span class="style7">杜預注左傳云「平旦，衆星皆沒，而孛星乃見」，故不言所在之次。</span></p>
                  <p>二十四年春二月壬子晦，日有食之。夏五月，劉備取漢中。秋七月庚子，劉備自稱漢中王。八月，漢水溢。冬十一月，孫權取荊州。</p>
                  <p>二十五年春正月庚子，魏王曹操薨。<span class="style7">魏志曰，操字孟德，薨時年六十六。</span>子丕襲位。<span class="style7">魏志曰，丕字子桓，操之太子。</span>二月丁未朔，日有食之。三月，改元延康。冬十月乙卯，皇帝遜位，魏王丕稱天子。<span class="style7">遜，讓也。獻帝春秋曰：「帝時召羣臣卿士告祠高廟，詔太常張音持節，奉策璽綬，禪位于魏王。乃為壇於繁陽故城，魏王登壇，受皇帝璽綬。」</span>奉帝為山陽公，<span class="style7">山陽，縣名，屬河內郡，故城在今懷州脩武縣西北。</span>邑一萬戶，位在諸侯王上，奏事不稱臣，受詔不拜，以天子車服郊祀天地，宗廟、祖、臘皆如漢制，都山陽之濁鹿城。<span class="style7">濁鹿一名濁城，亦名清陽城，在今懷州脩武縣東北。</span>四皇子封王者，皆降為列侯。</p>
                  <p>明年，劉備稱帝于蜀，孫權亦自王於吳，於是天下遂三分矣。</p>
                  <p>魏青龍二年三月庚寅，山陽公薨。自遜位至薨，十有四年，年五十四，謚孝獻皇帝。八月壬申，以漢天子禮儀葬于禪陵，<span class="style7">續漢書曰：「天子葬，太僕駕四輪輈為賔車，大練為屋幙。中黃門、虎賁各二十人執紼。司空擇土造穿，太史卜日，將作作黃腸、題湊、便房，如禮。大駕，大僕御。方相氏黃金四目，蒙熊皮，玄衣朱裳，執戈揚楯，立乘四馬先駈。旂長三刃，十有二旒曳地，畫日、月、升龍。書旐曰『天子之柩』。謁者二人，立乘六馬為次。太常跪哭日十五舉音，止哭。晝漏上，請發。司徒、河南尹先引車轉，太常曰請拜送。車著白絲三糾，紼長三十丈，圍七寸；六行，行五十人。公卿已下子弟凡三百人，皆素幘，委貌冠，衣素裳，挽。校尉三百人，皆赤幘，不冠，持幢幡，皆銜枚。羽林孤兒、巴俞嬥歌者六十人，為六列。司馬八人，執鐸。至陵南羨門，司徒跪請就下房，都導東園武士奉入房，執事下明器，太祝進醴獻。司空將校復土。」嬥音徒了反。帝王紀曰：「禪陵在濁鹿城西北十里，在今懷州脩武縣北二十五里。陵高二丈，周回二百步。」劉澄之地記云：「以漢禪魏，故以名焉。」</span>置園邑令丞。太子早卒，孫康立五十一年，晉太康六年薨。子瑾立四年，太康十年薨。子秋立二十年，永嘉中為胡賊所殺，國除。</p>
                  <p>論曰：傳稱鼎之為器，雖小而重，故神之所寶，不可奪移。<span class="style7">左氏傳王孫滿曰：「桀有昏德，鼎遷於商；商紂暴虐，鼎遷於周。德之休明，雖小，重也；其姦回昏亂，雖大，輕也。」故言神之所寶，不可奪移。</span>至令負而趨者，此亦窮運之歸乎！<span class="style7">言神器至重，被人負而趨走者，斯亦窮盡之運歸於此時乎，言不可復振也。莊子曰：「藏舟於壑，藏山於澤，謂之固矣。然而有力者負之而趨，而昧者不知。」</span>天厭漢德乆矣，山陽其何誅焉！<span class="style7">厭，倦；誅，責也。漢自和帝以後，政敎陵遲，故言天厭漢德乆矣。禍之來也，非獨山陽公之過，其何所誅責乎？左傳宋子魚曰：「天旣厭商德。」孔子曰：「於予予何誅。」</span></p>
                  <p>贊曰：獻生不辰，身播國屯。<span class="style7">辰，時也。播，遷也。言獻帝生不逢時，身旣播遷，國又屯難。詩曰：「我生不辰。」左傳曰：「震蕩播越。」</span>終我四百，永作虞賔，<span class="style7">春秋演孔圖曰：「劉四百歲之際，襃漢王輔，皇王以期，有名不就。」宋均注曰：「雖襃族人為漢王以自輔，以當有應期，名見攝錄者，故名不就也。」虞賔謂舜以堯子丹朱為賔，商書曰「虞賔在位」是也。以喻山陽公為魏之賔也。</span></p>
                  <hr />
  </div>
		 <div class="next1"><a href="008.htm">上卷</a> / <a href="a03.htm">後漢書目錄</a> / <a href="010a.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

