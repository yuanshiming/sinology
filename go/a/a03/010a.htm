<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十上‧皇后紀第十上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十上 ‧ 皇后紀第十上</span>   
    <hr />
	<p class="style11">光武郭皇后　光烈陰皇后　明德馬皇后　章德竇皇后　和帝陰皇后　和熹鄧皇后    
	</p><p>夏、殷以上，后妃之制，其文略矣。周禮王者立后，<span class="style7">鄭玄注禮記曰：「后之言後，言在夫之後也。」</span>三夫人，九嬪，二十七世婦，八十一女御，以備內職焉。后正位宮闈，同體天王。夫人坐論婦禮，<span class="style7">鄭玄注周禮云「夫人之於后，猶三公之於王，坐而論婦禮」也。</span>九嬪掌敎四德，<span class="style7">九嬪比九卿。周禮曰「九嬪，掌婦學之法，以敎九御」也。四德謂婦德、婦言、婦容、婦功也。</span>世婦主喪、祭、賔客，<span class="style7">婦，服也，明其能服事於人也，比二十七大夫。周禮：「世婦，掌祭祀、賔客、喪紀之事。祭之日，涖陳女宮之具，凡內羞之物，掌弔臨于卿大夫之喪。」</span>女御序于王之燕寢。<span class="style7">御謂進御于王也，比八十一元士。周禮曰「女御，掌叙于王之燕寢，以歲時獻功事」也。</span>頒官分務，各有典司。女史彤管，記功書過。<span class="style7">周禮云「女史，掌王后之禮，書內令，凡后之事以禮從」也。鄭玄注云「亦如大史之於王」也。彤管，赤管筆也。詩云：「詒我彤管。」注云「古者，后夫人必有女史彤管之法」也。</span>居有保阿之訓，動有環佩之響。<span class="style7">列女傳曰：「齊孝公孟姬，華氏之女。從孝公遊，車奔，姬墮，車碎，孝公使駟馬立車載姬。姬泣曰：『妾聞妃下堂，必從傅母保阿，進退則鳴玉佩環；今立車無軿，非敢受命。』」</span>進賢才以輔佐君子，哀窈窕而不淫其色。<span class="style7">詩序云：「關雎，樂得淑女以配君子，憂在進賢，不淫其色，哀窈窕，思賢才，而無傷善之心。」毛萇注云：「窈窕，幽閒也。」</span>所以能述宣陰化，修成內則，<span class="style7">周禮內宰職曰：「以陰禮敎六宮，以婦職之法敎九御。」</span>閨房肅雍，險謁不行也。<span class="style7">肅，敬也。雍，和也。謁，請也。言能輔佐君子，和順恭敬，不行私謁。詩序曰：「雖則王姬，猶執婦道，以成肅雍之德。」又曰：「而無險詖私謁之心。」</span>故康王晚朝，關雎作諷；<span class="style7">前書音義曰：「后夫人雞鳴佩玉去君所。周康王后不然，故詩人歎而傷之。」見魯詩。</span>宣后晏起，姜氏請愆。<span class="style7">列女傳曰：「周宣姜后，齊侯之女也。宣王甞夜卧晏起，后夫人不出房。姜后旣出，乃脫簪珥，待罪於永巷，使傅母通言於王曰：『妾不才，淫心見矣，至使君王失禮而晏起，以見君王樂色忘德。敢請罪，惟君王之命。』王曰：『寡人之過，夫人何辜。』遂勤政事，成中興之名焉。」</span>及周室東遷，禮序凋缺。<span class="style7">幽王時，西夷、犬戎共攻殺幽王于驪山之下。太子宜臼立，是為平王，東遷洛邑，以避犬戎，政遂微弱。</span>諸侯僭縱，軌制無章。齊桓有如夫人者六人，<span class="style7">左傳曰，桓公多內寵，有如夫人者六人：長衞姬，少衞姬、鄭姬、葛嬴、密姬、宋華子也。</span>晉獻升戎女為元妃，<span class="style7">元妃，嫡夫人也。史記曰，晉獻公伐驪戎，得驪姬，愛幸，立以為妃。</span>終於五子作亂，<span class="style7">桓公六夫人，生六子。桓公卒，立公子昭，於是公子無虧、公子元、公子潘、公子商人、公子雍等五公子皆求立，公子昭奔宋，是作亂也。</span>冢嗣遘屯。<span class="style7">冢，大也。遘，遇也。屯，難也。晉獻公受驪姬之譖，殺太子申生，故曰遇屯。</span>爰逮戰國，風憲逾薄，適情任欲，顛倒衣裳，<span class="style7">上曰衣，下曰裳。詩曰：「綠兮衣兮，綠衣黃裳。」鄭玄曰：「褖衣黑，今反以黃為裏，非其禮制，諭妾上僭也。」</span>以至破國亡身，不可勝數。斯固輕禮㢮防，先色後德者也。</p>
                  <p>秦并天下，多自驕大，宮備七國，<span class="style7">史記曰：「始皇破六國，寫放其宮室，作之咸陽北阪上，南臨渭水，殿屋複道，周閣相屬，所得諸侯美人，以充入之。」并秦為七也。</span>爵列八品。<span class="style7">前書曰：「漢興因秦之稱號，正嫡稱皇后，妾皆稱夫人，又有美人、良人、八子、七子、長使、少使之號。」</span>漢興，因循其號，而婦制莫釐。<span class="style7">釐，理。</span>高祖帷薄不修，<span class="style7">大戴禮曰：「大臣坐污穢男女無別者，不曰污穢，曰帷薄不修。」謂周昌入奏事，高帝擁戚姬，是不修也。</span>孝文衽席無辯。<span class="style7">鄭玄注禮記曰：「衽，卧席也。」孝文幸慎夫人，每與皇后同坐，是無辯也。</span>然而選納尚簡，飾翫少華。自武、元之後，世增淫費，至乃掖庭三千，增級十四。<span class="style7">婕妤一，娙娥二，容華三，充衣四，已上武帝置；昭儀五，元帝置；美人六，良人七，七子八，八子九，長使十，少使十一，五官十二，順常十三，無涓、共和、娛靈、保林、良使、夜者十四，此六官品秩同為一等也。</span>妖倖毀政之符，外姻亂邦之迹，前史載之詳矣。</p>
                  <p>及光武中興，斲彫為朴，<span class="style7">彫謂刻鏤也。史記曰：「漢興，破觚而為圓，斲琱而為璞。」</span>六宮稱號，唯皇后、貴人。<span class="style7">鄭玄注周禮曰「皇后正寢一，燕寢五，是為六宮」也。夫人已下分居焉。</span>貴人金印紫綬，奉不過粟數十斛。又置美人、宮人、采女三等，並無爵秩，歲時賞賜充給而已。漢法常因八月筭人，<span class="style7">漢儀注曰：「八月初為筭賦，故曰筭人。」</span>遣中大夫與掖庭丞及相工，於洛陽鄉中閱視良家童女，年十三以上，二十已下，姿色端麗，合法相者，載還後宮，擇視可否，乃用登御。所以明慎聘納，詳求淑哲。明帝聿遵先旨，宮敎頗修，登建嬪后，必先令德，內無出閫之言，<span class="style7">閫，門限也。禮記曰「外言不入於閫，內言不出於閫」也。</span>權無私溺之授，可謂矯其敝矣。向使因設外戚之禁，編著甲令，<span class="style7">前書音義曰：「甲令者，前帝第一令也，有甲令、乙令、丙令。」</span>改正后妃之制，貽厥方來，豈不休哉！雖御己有度，而防閒未篤，故孝章以下，漸用色授，恩隆好合，遂忘淄蠹。<span class="style7">淄，黑也。蠹，食木蟲。以諭傾敗也。</span></p>
                  <p>自古雖主幼時艱，王家多釁，必委成冢宰，簡求忠賢，未有專任婦人，斷割重器。唯秦芉太后始攝政事，<span class="style7">芉音亡爾反。</span>故穰侯權重於昭王，家富於嬴國。<span class="style7">太后，昭王母也，號宣太后。史記曰，昭王立，年少，宣太后自知事，以同母弟魏冉為將軍，任政，封為穰侯。太后攝政，始於此也。</span>漢仍其謬，知患莫改。東京皇統屢絕，權歸女主，外立者四帝，<span class="style7">謂安、質、桓、靈。</span>臨朝者六后，<span class="style7">章帝竇太后、和熹鄧太后、安思閻太后、順烈梁太后、桓思竇太后、靈思何太后也。</span>莫不定策帷帟，委事父兄，貪孩童以乆其政，抑明賢以專其威。<span class="style7">周禮：「幕人，掌幃帟幄幕之事。」鄭玄注曰：「帟，幄中坐上承塵也。」殤帝崩，鄧太后與兄隲等迎立安帝，年十三。沖帝崩，梁太后與兄兾迎立質帝，年八歲。質帝崩，太后與兄兾迎立桓帝，年十五。桓帝崩，竇太后與父武迎立靈帝，年十二。</span>任重道悠，利深禍速。身犯霧露於雲臺之上，<span class="style7">霧露謂疾病也。不可指言死，故假霧露以言之。靈帝時，中常侍曹節矯詔遷太后於雲臺。謝弼上封事曰：「伏惟皇太后援立明聖，幽居空宮，如有霧露之疾，陛下當何面目以見天下！」</span>家嬰縲絏於圄犴之下。<span class="style7">縲，索也。絏，繫也。囹圄，周獄名也。鄉亭之獄曰犴，音五旦反。謂外戚等被誅也。</span>湮滅連踵，傾輈繼路。<span class="style7">踵，迹也。輈，車轅也。賈誼曰：「前車覆，後車誡。」</span>而赴蹈不急，燋爛為期，終於陵夷大運，淪亡神寶。<span class="style7">陵夷猶頹替。神寶，帝位也。</span>詩書所歎，略同一揆。故考列行跡，以為皇后本紀。雖成敗事異，而同居正號者，並列于篇。其以私恩追尊，非當時所奉者，則隨它事附出。<span class="style7">謂安帝母左姬及祖母宋貴人之類，並見清河孝王傳。</span>親屬別事，各依列傳。其餘無所見，則係之此紀，<span class="style7">謂賈貴人、虞美人之類是。</span>以纘西京外戚云爾。<span class="style7">纘，繼也。</span></p>
                  <p>光武郭皇后諱聖通，真定槀人也。<span class="style7">槀，縣名，故城在今恒州槀城縣西。</span>為郡著姓。父昌，讓田宅財產數百萬與異母弟，國人義之。仕郡功曹。娶真定恭王女，號郭主，<span class="style7">恭王名普，景帝七代孫。</span>生后及子況。昌早卒。郭主雖王家女，而好禮節儉，有母儀之德。更始二年春，光武擊王郎，至真定，因納后，有寵。及即位，以為貴人。</p>
                  <p>建武元年，生皇子彊。帝善況小心謹慎，年始十六，拜黃門侍郎。二年，貴人立為皇后，彊為皇太子，封況緜蠻侯。以后弟貴重，賔客輻湊。況恭謙下士，頗得聲譽。十四年，遷城門校尉。其後，后以寵稍衰，數懷怨懟。十七年，遂廢為中山王太后，進后中子右翊公輔為中山王，以常山郡益中山國。徙封況大國，為陽安侯。<span class="style7">陽安，縣，屬汝南郡，故城在今豫州朗山縣，故道國城是也。</span>后從兄竟，以騎都尉從征伐有功，封為新郪侯，官至東海相。<span class="style7">新郪，縣，屬汝南郡，故城在今潁州汝陰縣西北郪丘城是也。音七私反。</span>竟弟匡為發干侯，<span class="style7">發干，縣，屬東郡，故城在今博州堂邑縣西南。</span>官至太中大夫。后叔父梁，早終，無子。其壻南陽陳茂，以恩澤封南䜌侯。<span class="style7">䜌音力全反。</span></p>
                  <p>二十年，中山王輔復徙封沛王，后為沛太后。況遷大鴻臚。帝數幸其第，會公卿諸侯親家飲燕，賞賜金錢縑帛，豐盛莫比，京師號況家為金穴。二十六年，后母郭主薨，帝親臨喪送葬，百官大會，遣使者迎昌喪柩，與主合葬，追贈昌陽安侯印綬，謚曰思侯。二十八年，后薨，葬于北芒。</p>
                  <p>帝憐郭氏，詔況子璜尚淯陽公主，除璜為郎。顯宗即位，況與帝舅陰識、陰就並為特進，數授賞賜，恩寵俱渥。禮待陰、郭，每事必均。永平二年，況卒，贈賜甚厚，帝親自臨喪，謚曰節侯，子璜嗣。</p>
                  <p>元和三年，肅宗北巡狩，過真定，會諸郭，朝見上壽，引入倡飲甚歡。<span class="style7">說文曰：「倡，樂也。」聲類曰「俳」。</span>以太牢具上郭主冢，賜粟萬斛，錢五十萬。永元初，璜為長樂少府，<span class="style7">長樂少府，掌皇太后宮，秩二千石。居長信宮曰長信少府，長樂宮曰長樂少府。</span>子舉為侍中，兼射聲校尉。及大將軍竇憲被誅，舉以憲女壻謀逆，故父子俱下獄死，家屬徙合浦，<span class="style7">郡名，今廉州縣。</span>宗族為郎吏者，悉免官。新郪侯竟初為騎將，<span class="style7">前書曰：「車、戶、騎將，屬光祿，秩比千石。」</span>從征伐有功，拜東海相。永平中卒，子嵩嗣；嵩卒，追坐染楚王英事，國廢。建初二年，章帝紹封嵩子勤為伊亭侯，勤無子，國除。發干侯匡，官至太中大夫，建武三十年卒，子勳嗣；勳卒，子駿嗣，永平十三年，亦坐楚王英事，失國。建初三年，復封駿為觀都侯，卒，無子，國除。郭氏侯者凡三人，皆絕國。</p>
                  <p>論曰：物之興衰，情之起伏，理有固然矣。而崇替去來之甚者，必唯寵惑乎？當其接牀笫，承恩色，雖險情贅行，莫不德焉。<span class="style7">說文曰：「贅，肬也。」老子曰：「餘食贅行。」河上公注曰：「行之無當為贅。」莊子曰：「附贅懸肬。」言醜惡也。</span>及至移意愛，析嬿私，雖惠心妍狀，愈獻醜焉。愛升，則天下不足容其高；歡隊，故九服無所逃其命。斯誠志士之所沉溺，君人之所抑揚，未或違之者也。郭后以衰離見貶，恚怨成尤，而猶恩加別館，增寵黨戚。至乎東海逡巡，去就以禮，使後世不見隆薄進退之隙，不亦光於古乎！</p>
                  <p>光烈陰皇后諱麗華，<span class="style7">謚法曰：「執德遵業曰烈。」東觀記：「有陰子公者，生子方，方生幼公，公生君孟，名睦，即后之父也。」今世本「睦」作「陸」。</span>南陽新野人。初，光武適新野，聞后美，心恱之。後至長安，見執金吾車騎甚盛，因歎曰：「仕宦當作執金吾，娶妻當得陰麗華。」更始元年六月，遂納后於宛當成里，時年十九。及光武為司隷校尉，方西之洛陽，令后歸新野。及鄧奉起兵，后兄識為之將，后隨家屬徙淯陽，止於奉舍。</p>
                  <p>光武即位，令侍中傅俊迎后，與胡陽、寧平主諸宮人俱到洛陽，以后為貴人。<span class="style7">寧平，縣，屬淮陽，故城在今亳州谷陽縣西南。</span>帝以后雅性寬仁，欲崇以尊位，后固辭，以郭氏有子，終不肯當，故遂立郭皇后。建武四年，從征彭寵，生顯宗於元氏。九年，有盜劫殺后母鄧氏及弟訢，<span class="style7">音欣。</span>帝甚傷之，乃詔大司空曰：「吾微賤之時，娶於陰氏，因將兵征伐，遂各別離。幸得安全，俱脫虎口。<span class="style7">莊子曰，孔子見盜跖，謂柳下惠曰：「幾不免於虎口。」</span>以貴人有母儀之美，宜立為后，而固辭弗敢當，列於媵妾。<span class="style7">爾雅曰：「媵，送也。」孫炎曰：「送女曰媵。」</span>朕嘉其義讓，許封諸弟。未及爵土，而遭患逢禍，母子同命，愍傷于懷。小雅曰：『將恐將懼，惟予與汝。將安將樂，汝轉弃予。』<span class="style7">谷風之詩。</span>風人之戒，可不慎乎？其追爵謚貴人父陸為宣恩哀侯，弟訢為宣義恭侯，以弟就嗣哀侯後。及尸柩在堂，使大中大夫拜授印綬，如在國列侯禮。魂而有靈，嘉其寵榮！」</p>
                  <p>十七年，廢皇后郭氏而立貴人。制詔三公曰：「皇后懷執怨懟，數違敎令，不能撫循它子，訓長異室。宮闈之內，若見鷹鸇。<span class="style7">爾雅曰：「宮中小門謂之闈。」</span>旣無關雎之德，而有呂、霍之風，豈可託以幼孤，恭承明祀。今遣大司徒涉、<span class="style7">戴涉也。</span>宗正吉持節，其上皇后璽綬。陰貴人鄉里良家，歸自微賤。<span class="style7">公羊傳曰：「婦人謂嫁曰歸。」</span>『自我不見，于今三年。』<span class="style7">詩豳風東山之詞也。</span>宜奉宗廟，為天下母。主者詳案舊典，時上尊號。異常之事，非國休福，不得上壽稱慶。」后在位恭儉，少嗜玩，不喜笑謔。性仁孝，多矜慈。七歲失父，雖已數十年，言及未曾不流涕。帝見，常歎息。</p>
                  <p>顯宗即位，尊后為皇太后。永平三年冬，帝從太后幸章陵，置酒舊宅，會陰、鄧故人諸家子孫，並受賞賜。七年，崩，在位二十四年，年六十，合葬原陵。</p>
                  <p>明帝性孝愛。追慕無已。十七年正月，當謁原陵，夜夢先帝、太后如平生歡。旣寤，悲不能寐，即案歷，明旦日吉，遂率百官及故客上陵。其日，降甘露於陵樹，帝令百官采取以薦。會畢，帝從席前伏御牀，視太后鏡奩中物，<span class="style7">奩，鏡匣也。音廉。</span>感動悲涕，令易脂澤裝具。左右皆泣，莫能仰視焉。</p>
                  <p>明德馬皇后諱某，<span class="style7">謚法曰：「忠和純淑曰德。」諱某者，史失其名。下皆類此。</span>伏波將軍援之小女也。少喪父母。兄客卿敏惠早夭，母藺夫人悲傷發疾慌惚。后時年十歲，幹理家事，勑制僮御，<span class="style7">幹，正也。廣雅曰「僮、御，皆使者」也。</span>內外諮稟，事同成人。初，諸家莫知者，後聞之，咸歎異焉。后甞乆疾，太夫人令筮之，筮者曰：「此女雖有患狀而當大貴，兆不可言也。」後又呼相者使占諸女，見后，大驚曰：「我必為此女稱臣。然貴而少子，若養它子者得力，乃當踰於所生。」</p>
                  <p>初，援征五溪蠻，卒於師，虎賁中郎將梁松、黃門侍郎竇固等因譖之，由是家益失埶，又數為權貴所侵侮。后從兄嚴不勝憂憤，白太夫人絕竇氏婚，求進女掖庭。乃上書曰：「臣叔父援孤恩不報，<span class="style7">孤，負也。</span>而妻子特獲恩全，戴仰陛下，為天為父。人情旣得不死，便欲求福。竊聞太子、諸王妃匹未備，援有三女，大者十五，次者十四，小者十三，儀狀髮膚，上中以上。<span class="style7">東觀記曰：「明帝馬皇后美髮，為四起大髻，但以髮成，尚有餘，繞髻三匝。眉不施黛，獨左眉角小缺，補之如粟。常稱疾而終身得意。」</span>皆孝順小心，婉靜有禮。<span class="style7">婉，順。</span>願下相工，簡其可否。如有萬一，援不朽於黃泉矣。又援姑姊妹並為成帝婕妤。葬於延陵。臣嚴幸得蒙恩更生，兾因緣先姑，當充後宮。」由是選后入太子宮。時年十三。奉承陰后，傍接同列，禮則脩備，上下安之。遂見寵異，常居後堂。</p>
                  <p>顯宗即位，以后為貴人。時后前母姊女賈氏亦以選入，生肅宗。帝以后無子，命令養之。謂曰：「人未必當自生子，但患愛養不至耳。」后於是盡心撫育，勞悴過於所生。肅宗亦孝性淳篤，恩性天至，母子慈愛，始終無纖介之閒。<span class="style7">纖介猶細微也。閒，隙也。</span>后常以皇嗣未廣，每懷憂歎，薦達左右，若恐不及。後宮有進見者，每加慰納。若數所寵引，輒增隆遇。永平三年春，有司奏立長秋宮，<span class="style7">皇后所居宮也。長者乆也，秋者萬物成孰之初也，故以名焉。請立皇后，不敢指言，故以宮稱之。</span>帝未有所言。皇太后曰：「馬貴人德冠後宮，即其人也。」遂立為皇后。</p>
                  <p>先是數日，夢有小飛蟲無數赴著身，又入皮膚中而復飛出。旣正位宮闈，愈自謙肅。身長七尺二寸，方口，美髮。能誦易，好讀春秋、楚辭，尤善周官、董仲舒書。<span class="style7">周官，周禮也。仲舒書，玉杯、蕃露、清明、竹林之屬也。蕃音繁。</span>常衣大練，裙不加緣。<span class="style7">大練，大帛也。杜預注左傳曰：「大帛，厚繒也。」太后兄廖上書曰「今陛下躬服厚繒」是也。</span>朔望諸姬主朝請，<span class="style7">漢律春曰朝，秋曰請。</span>望見后袍衣踈麤，反以為綺縠，就視，乃笑。后辭曰：「此繒特宜染色，故用之耳。」六宮莫不歎息。帝甞幸苑囿離宮，后輒以風邪露霧為戒，辭意款備，多見詳擇。帝幸濯龍中，<span class="style7">續漢志曰，濯龍，園名也，近北宮。</span>並召諸才人，下邳王已下皆在側，請呼皇后。帝笑曰：「是家志不好樂，雖來無歡。」是以遊娛之事希甞從焉。</p>
                  <p>十五年，帝案地圖，將封皇子，悉半諸國。后見而言曰：「諸子裁食數縣，於制不已儉乎？」帝曰：「我子豈宜與先帝子等乎？歲給二千萬足矣。」時楚獄連年不斷，囚相證引，坐繫者甚衆。后慮其多濫，乘閒言及，惻然。帝感悟之，夜起仿偟，為思所納，<span class="style7">思后所納之言。</span>卒多有所降宥。時諸將奏事及公卿較議難平者，<span class="style7">廣雅曰：「較，明也。」</span>帝數以試后。后輒分解趣理，各得其情。每於侍執之際，輒言及政事，多所毗補，而未甞以家私干欲。寵敬日隆，始終無衰。</p>
                  <p>及帝崩，肅宗即位，尊后曰皇太后。諸貴人當徙居南宮，太后感析別之懷，各賜王赤綬，加安車駟馬，白越三千端，<span class="style7">白越，越布。</span>雜帛二千匹，黃金十斤。自撰顯宗起居注，削去兄防參醫藥事。帝請曰：「黃門舅旦夕供養且一年，旣無襃異，又不錄勤勞，無乃過乎！」太后曰：「吾不欲令後世聞先帝數親後宮之家，故不著也。」</p>
                  <p>建初元年，帝欲封爵諸舅，太后不聽。明年夏，大旱，言事者以為不封外戚之故，有司因此上奏，宜依舊典。<span class="style7">漢制，外戚以恩澤封侯，故曰舊典也。</span>太后詔曰：「凡言事者皆欲媚朕以要福耳。昔王氏五侯同日俱封，<span class="style7">成帝封太后弟王譚、王商、王立、王根、王逢時等，同時為關內侯。</span>其時黃霧四塞，不聞澍雨之應。又田蚡、竇嬰，寵貴橫恣，傾覆之禍，為世所傳。<span class="style7">田蚡，景帝王皇后同母弟武安侯也。為丞相，貪驕，與淮南王霸上私語。後薨，武帝曰：「使武安侯在者，族矣！」竇嬰，文帝竇皇后從兄子魏其侯也，為丞相，坐與灌夫朋黨棄巿也。</span>故先帝防慎舅氏，不令在樞機之位。<span class="style7">樞機，近要之官也。春秋運斗樞曰：「北斗，第一天樞，第二琁，第三機也。」</span>諸子之封，裁令半楚、淮陽諸國，常謂『我子不當與先帝子等』。今有司柰何欲以馬氏比陰氏乎！吾為天下母，而身服大練，食不求甘，左右但著帛布，無香薰之飾者，欲身率下也。以為外親見之，當傷心自勑，但笑言太后素好儉。前過濯龍門上，見外家問起居者，車如流水，馬如游龍，倉頭衣綠褠，領袖正白，<span class="style7">褠，臂衣，今之臂韝，以縛左右手，於事便也。</span>顧視御者，不及遠矣。故不加譴怒，但絕歲用而已，兾以默愧其心，而猶懈怠，無憂國忘家之慮。知臣莫若君，況親屬乎？吾豈可上負先帝之旨，下虧先人之德，重襲西京敗亡之禍哉！」固不許。<span class="style7">西京外戚呂祿、呂產、竇嬰、上官桀安父子、霍禹等皆被誅。</span></p>
                  <p>帝省詔悲歎，復重請曰：「漢興，舅氏之封侯，猶皇子之為王也。太后誠存謙虛，柰何令臣獨不加恩三舅乎？且衞尉年尊，兩校尉有大病，<span class="style7">衞尉，太后兄廖。兩校尉，兄防、兄光也。</span>如令不諱，使臣長抱刻骨之恨。宜及吉時，不可稽留。」</p>
                  <p>太后報曰：「吾反覆念之，思令兩善。豈徒欲獲謙讓之名，而使帝受不外施之嫌哉！<span class="style7">以恩澤封爵外家為外施也。</span>昔竇太后欲封王皇后之兄，<span class="style7">竇太后，文帝后也。王皇后，景帝后也。兄即王信，後封為蓋侯。</span>丞相條侯言受高祖約，無軍功，非劉氏不侯。<span class="style7">條侯，周亞夫也。前書曰：「高帝與功臣約，非劉氏不王，非有功不侯。不如約，天下共擊之。」</span>今馬氏無功於國，豈得與陰、郭中興之后等邪？常觀富貴之家，祿位重疊，猶再實之木，其根必傷。<span class="style7">文子曰「再實之木根必傷，掘臧之家後必殃」也。</span>且人所以願封侯者，欲上奉祭祀，下求溫飽耳。今祭祀則受四方之珍，衣食則蒙御府餘資，斯豈不足，而必當得一縣乎？吾計之孰矣，勿有疑也。夫至孝之行，安親為上。今數遭變異，穀價數倍，憂惶晝夜，不安坐卧，而欲先營外封，違慈母之拳拳乎！<span class="style7">拳拳猶勤勤也，音權。</span>吾素剛急，有匈中氣，不可不順也。若陰陽調和，邊境清靜，然後行子之志。吾但當含飴弄孫，<span class="style7">方言曰：「飴，餳也。陳、楚、宋、衞之閒通語。」</span>不能復關政矣。」</p>
                  <p>時新平主家御者失火，延及北閣後殿。太后以為己過，起居不歡。時當謁原陵，自引守備不慎，慙見陵園，遂不行。初，太夫人葬，起墳微高，太后以為言，兄廖等即時減削。其外親有謙素義行者，輒假借溫言，賞以財位。如有纖介，則先見嚴恪之色，然後加譴。其美車服不軌法度者，便絕屬籍，遣歸田里。廣平、鉅鹿、樂成王車騎朴素，無金銀之飾，帝以白太后，太后即賜錢各五百萬。於是內外從化，被服如一，諸家惶恐，倍於永平時。乃置織室，蠶於濯龍中，<span class="style7">前書有東織、西織，屬少府，平帝改名織室。</span>數往觀視，以為娛樂。常與帝旦夕言道政事，及敎授諸小王，論議經書，述叙平生，雍和終日。</p>
                  <p>四年，天下豐稔，方垂無事，帝遂封三舅廖、防、光為列侯。並辭讓，願就關內侯。太后聞之，曰：「聖人設敎，各有其方，知人情性莫能齊也。<span class="style7">禮記王制曰：「凡居人材，必因天地寒煖燥濕，廣谷大川異制，人居其閒異俗。修其敎不易其俗，齊其政不易其宜。中國戎夷五方之人，皆有性也，不可推移。」</span>吾少壯時，但慕竹帛，志不顧命。<span class="style7">言少慕古人，書名竹帛，不顧命之長短。</span>今雖已老，而復『戒之在得』，<span class="style7">論語孔子曰：「少之時，戒之在色；及其老也，戒之在得。」得，貪嗇也。言彌復吝惜封爵，不欲濫封親戚也。</span>故日夜惕厲，思自降損。<span class="style7">惕，懼也。厲，危也。</span>居不求安，食不念飽。兾乘此道，不負先帝。所以化導兄弟，共同斯志，欲令瞑目之日，無所復恨。何意老志復不從哉？萬年之日長恨矣！」廖等不得已，受封爵而退位歸第焉。</p>
                  <p>太后其年寢疾，不信巫祝小醫，數勑絕禱祀。至六月，崩。在位二十三年，年四十餘。合葬顯節陵。</p>
                  <p>賈貴人，南陽人。建武末選入太子宮，中元二年生肅宗，而顯宗以為貴人。帝旣為太后所養，專以馬氏為外家，故貴人不登極位，賈氏親族無受寵榮者。及太后崩，乃策書加貴人王赤綬，<span class="style7">續漢書曰諸侯王赤綬也。</span>安車一駟，永巷宮人二百，<span class="style7">永巷，宮中署名也，後改為掖庭。永巷宮人，即官婢也。</span>御府雜帛二萬匹，大司農黃金千斤，錢二千萬。諸史並闕後事，故不知所終。</p>
                  <p>章德竇皇后諱某，扶風平陵人，大司空融之曾孫也。祖穆，父勳，坐事死，事在竇融傳。勳尚東海恭王彊女沘陽公主，后其長女也。家旣廢壞，數呼相工問息耗，<span class="style7">薛氏韓詩章句曰：「耗。惡也。」息耗猶言善惡也。</span>見后者皆言當大尊貴，非臣妾容貌。年六歲能書，親家皆竒之。建初二年，后與女弟俱以選例入見長樂宮，進止有序，風容甚盛。肅宗先聞后有才色，數以訊諸姬傅。<span class="style7">訊，問也。傅謂傅母。</span>及見，雅以為美，馬太后亦異焉，因入掖庭，見於北宮章德殿。后性敏給，傾心承接，稱譽日聞。明年，遂立為皇后，妹為貴人。七年，追爵謚后父勳為安成思侯。<span class="style7">安成，縣，屬汝南郡，故城在今豫州吳房縣東南。</span>后寵幸殊特，專固後宮。</p>
                  <p>初，宋貴人生皇太子慶，梁貴人生和帝。后旣無子，並疾忌之，數閒於帝，漸致踈嫌。因誣宋貴人挾邪媚道，遂自殺，廢慶為清河王，語在慶傳。</p>
                  <p>梁貴人者，襃親愍侯梁竦之女也。少失母，為伯母舞陰長公主所養。<span class="style7">長公主，光武女，梁松尚焉。</span>年十六，亦以建初二年與中姊俱選入掖庭為貴人。四年，生和帝。后養為己子。欲專名外家而忌梁氏。八年，乃作飛書以陷竦，<span class="style7">飛書，若今匿名書也。</span>竦坐誅，貴人姊妹以憂卒。自是宮房惵息，<span class="style7">惵，懼也，音牒。周書曰「臨捕以威，而氣惵懼」也。</span>后愛日隆。</p>
                  <p>及帝崩，和帝即位，尊后為皇太后。皇太后臨朝，尊母沘陽公主為長公主，益湯沐邑三千戶，兄憲，弟篤、景，並顯貴，擅威權，後遂密謀不軌，永元四年，發覺被誅。</p>
                  <p>九年，太后崩，未及葬，而梁貴人姊嫕<span class="style7">音一計反。</span>上書陳貴人枉歿之狀。太尉張酺、司徒劉方、司空張奮上奏，依光武黜呂太后故事，<span class="style7">中元元年，黜呂后不宜配食高廟。</span>貶太后尊號，不宜合葬先帝。百官亦多上言者。帝手詔曰：「竇氏雖不遵法度，而太后常自減損。朕奉事十年，深惟大義，禮，臣子無貶尊上之文。恩不忍離，義不忍虧。案前世上官太后亦無降黜，<span class="style7">上官太后，昭帝后也。父安與燕王謀反誅。太后以年少，又霍光外孫，故不廢也。</span>其勿復議。」於是合葬敬陵。在位十八年。</p>
                  <p>帝以貴人酷歿，斂葬禮闕，乃改殯於承光宮，上尊謚曰恭懷皇后，<span class="style7">謚法曰：「敬事尊上曰恭，慈仁哲行曰懷。」</span>追服喪制，百官縞素，與姊大貴人俱葬西陵，儀比敬園。<span class="style7">敬園，安帝祖母宋貴人之園也。</span></p>
                  <p>和帝陰皇后諱某，光烈皇后兄執金吾識之曾孫也。后少聦慧，善書蓺。永元四年，選入掖庭，以先后近屬，故得為貴人。有殊寵。八年，遂立為皇后。</p>
                  <p>自和熹鄧后入宮，<span class="style7">熹音許其反。</span>愛寵稍衰，數有恚恨。后外祖母鄧朱出入宮掖。十四年夏，有言后與朱共挾巫蠱道，<span class="style7">巫師為蠱，故曰巫蠱。左傳注曰：「蠱，惑也。」</span>事發覺，帝遂使中常侍張慎與尚書陳襃於掖庭獄雜考案之。朱及二子奉、毅與后弟軼、輔、敞辭語相連及，以為祠祭祝詛，大逆無道。奉、毅、輔考死獄中。帝使司徒魯恭持節賜后策，上璽綬，遷于桐宮，以憂死。立七年，葬臨平亭部。<span class="style7">葬於亭部內之地也。</span>父特進綱自殺，軼、敞及朱家屬徙日南比景縣，宗親外內昆弟皆免官還田里。永初四年，鄧太后詔赦陰氏諸徙者悉歸故郡，還其資財五百餘萬。</p>
                  <p>和熹鄧皇后諱綏，<span class="style7">蔡邕曰：「謚法，有功安人曰熹。」</span>太傅禹之孫也。父訓，護羌校尉；母陰氏，光烈皇后從弟女也。后年五歲，太傅夫人愛之，自為翦髮。夫人年高目冥，誤傷后額，忍痛不言。左右見者怪而問之，后曰：「非不痛也，太夫人哀憐為斷髮，難傷老人意。故忍之耳。」六歲能史書，<span class="style7">史書，周宣王太史籀所作大篆十五篇也。前書曰「敎學童之書」也。</span>十二通詩、論語。諸兄每讀經傳，輒下意難問。<span class="style7">下意猶出意也。</span>志在典籍，不問居家之事。母常非之，曰：「汝不習女工以供衣服，乃更務學，寧當舉博士邪？」后重違母言，晝修婦業，暮誦經典，家人號曰「諸生」。父訓異之，事無大小，輒與詳議。</p>
                  <p>永元四年，當以選入，會訓卒，后晝夜號泣，終三年不食鹽菜，憔悴毀容，親人不識之。后甞夢捫天，<span class="style7">捫，摸也。</span>蕩蕩正青，若有鍾乳狀，乃仰嗽飲之。以訊諸占夢，言堯夢攀天而上，湯夢及天而咶之，<span class="style7">咶音是。</span>斯皆聖王之前占，吉不可言。又相者見后驚曰：「此成湯之法也。」<span class="style7">續漢書曰：「相者待詔相工蘇大曰：『此成湯之骨法。』」</span>家人竊喜而不敢宣。后叔父陔言：「常聞活千人者，子孫有封。兄訓為謁者，使修石臼河，歲活數千人。天道可信，家必蒙福。」初，太傅禹歎曰：「吾將百萬之衆，未甞妄殺一人，其後世必有興者。」</p>
                  <p>七年，后復與諸家子俱選入宮。后長七尺二寸，姿顏姝麗，<span class="style7">姝，美色也。詩曰：「彼姝者子。」</span>絕異於衆，左右皆驚。八年冬，入掖庭為貴人，時年十六。恭肅小心，動有法度。承事陰后，夙夜戰兢。接撫同列，常克己以下之，雖宮人隷役，皆加恩借。帝深嘉愛焉。及后有疾，特令后母兄弟入視醫藥，不限以日數。后言於帝曰：「宮禁至重，而使外舍乆在內省，<span class="style7">外舍，外家。</span>上令陛下有幸私之譏，下使賤妾獲不知足之謗。上下交損，誠不願也。」帝曰：「人皆以數入為榮，貴人反以為憂，深自抑損，誠難及也。」每有讌會，諸姬貴人競自修整，簪珥光采，袿裳鮮明，<span class="style7">說文曰：「簪，笄也。珥，瑱也，以玉充耳。」釋名曰：「婦人上服曰袿。」</span>而后獨著素，裝服無飾。其衣有與陰后同色者，即時解易。若並時進見，則不敢正坐離立，行則僂身自卑。<span class="style7">離，並也。禮記曰：「離坐離立，無往參焉。」</span>帝每有所問，常逡巡後對，不敢先陰后言。帝知后勞心曲體，歎曰：「修德之勞，乃如是乎！」後陰后漸踈，每當御見，輒辭以疾。時帝數失皇子，后憂繼嗣不廣，恒垂涕歎息，數選進才人，以博帝意。</p>
                  <p>陰后見后德稱日盛，不知所為，遂造祝詛，欲以為害。帝甞寢病危甚，陰后密言：「我得意，不令鄧氏復有遺類！」后聞，乃對左右流涕言曰：「我竭誠盡心以事皇后，竟不為所祐，而當獲罪於天。婦人雖無從死之義，然周公身請武王之命，<span class="style7">武王有疾，周公為之請命於大王、王季、文王，曰「若爾三王有丕子之責于天，以旦代某之身」也。</span>越姬心誓必死之分，<span class="style7">越姬，楚昭王之姬，越王句踐女也。昭王讌遊，越姬從，謂姬曰：「樂乎？」對曰：「樂則樂矣，而不可乆也。」王曰：「願與子生死若此。」姬曰：「君王樂遊，要妾以死，不敢聞命。」後王病，有赤雲夾日如飛鳥。王問周太史。史曰：「是害王身，請移於將相。」王曰：「將相於孤，猶股肱也。」不聽。姬曰：「大哉君王之德。妾請從王死矣。昔日遊樂，是以不敢聽命，今君王復禮，國人為君王死，何況妾乎？妾願先驅狐狸於地下。昔日口雖不言，心許之矣。妾聞信者不負其心。」遂自殺。故曰「心誓」。事見列女傳也。</span>上以報帝之恩，中以解宗族之禍，下不令陰氏有人豕之譏。」<span class="style7">高帝愛幸戚夫人。帝崩，呂太后斷夫人手足，去眼薰耳，使居鞠室中，名曰「人彘」也。</span>即欲飲藥，宮人趙玉者固禁之，因詐言屬有使來，上疾已愈。后信以為然，乃止。明日，帝果瘳。</p>
                  <p>十四年夏，陰后以巫蠱事廢，后請救不能得，帝便屬意焉。后愈稱疾篤，深自閉絕。會有司奏建長秋宮，帝曰：「皇后之尊，與朕同體，承宗廟，母天下，豈易哉！唯鄧貴人德冠後庭，乃可當之。」至冬，立為皇后。辭讓者三，然後即位。手書表謝，深陳德薄，不足以充小君之選。是時，方國貢獻，競求珍麗之物，自后即位，悉令禁絕，歲時但供紙墨而已。帝每欲官爵鄧氏，后輒哀請謙讓，故兄隲終帝世不過虎賁中郎將。</p>
                  <p>元興元年，帝崩，長子平原王有疾，而諸皇子夭沒，前後十數，後生者輒隱祕養於人閒。殤帝生始百日，后乃迎立之。尊后為皇太后，太后臨朝。和帝葬後，宮人並歸園，太后賜周、馮貴人策曰：「朕與貴人託配後庭，共歡等列，十有餘年。不獲福祐，先帝早弃天下，孤心焭焭，<span class="style7">焭焭，孤特之貌也。詩曰：「焭焭在疚。」</span>靡所瞻仰，夙夜永懷，感愴發中。今當以舊典分歸外園，慘結增歎，燕燕之詩，曷能喻焉？<span class="style7">詩鄁序曰：「衞莊姜送歸妾也。」其詩曰：「燕燕于飛，差池其羽。之子于歸，遠送于野。瞻望不及，泣涕如雨。」</span>其賜貴人王青蓋車，采飾輅，驂馬各一駟，黃金三十斤，雜帛三千匹，白越四千端。」又賜馮貴人王赤綬，以未有頭上步搖、環珮，加賜各一具。<span class="style7">周禮「王后首服為副」，所以副首為飾，若今步搖也。釋名曰：「皇后首副，其上有垂珠，步則搖也。」</span></p>
                  <p>是時新遭大憂，法禁未設。宮中亡大珠一篋，太后念，欲考問，必有不辜。乃親閱宮人，觀察顏色，即時首服。又和帝幸人吉成，御者共枉吉成以巫蠱事，遂下掖庭考訊，辭證明白。太后以先帝左右，待之有恩，平日尚無惡言，今反若此，不合人情，更自呼見實覈，果御者所為。莫不歎服，以為聖明。常以鬼神難徵，淫祀無福，乃詔有司罷諸祠官不合典禮者。又詔赦除建武以來諸犯妖惡，及馬、竇家屬所被禁錮者，皆復之為平人。減大官、導官、尚方、內者服御珍膳靡麗難成之物，<span class="style7">漢官儀曰：「大官，主膳羞也。」前書音義曰：「導官，主導擇米以供祭祀。尚方，掌工作刀劔諸物及刻玉為器。」漢官儀曰：「內者，主帷帳。」並署名也。</span>自非供陵廟，稻梁米不得導擇，朝夕一肉飯而已。舊大官湯官經用歲且二萬萬，<span class="style7">經，常也。</span>太后勑止，日殺省珍費，自是裁數千萬。及郡國所貢，皆減其過半。悉斥賣上林鷹犬。其蜀、漢釦器九帶佩刀，並不復調。<span class="style7">蜀，蜀郡也。漢，廣漢郡也。二郡主作供進之器，元帝時貢禹上書「蜀、廣漢主金銀器，各用五百萬」是也。釦音口，以金銀緣器也。</span>止畫工三十九種。又御府、尚方、織室錦繡、冰紈、綺縠、金銀、珠玉、犀象、瑇瑁、彫鏤翫弄之物，皆絕不作。離宮別館儲峙米糒薪炭，悉令省之。<span class="style7">儲峙猶蓄積也。糒，乾飯。</span>又詔諸園貴人，其宮人有宗室同族若羸老不任使者，令園監實覈上名，自御北宮增喜觀閱問之，恣其去留，即日免遣者五六百人。</p>
                  <p>及殤帝崩，太后定策立安帝，猶臨朝政。以連遭大憂，百姓苦役，<span class="style7">大憂謂和帝、殤帝崩。</span>殤帝康陵方中祕藏，<span class="style7">方中，陵中也。冢藏之中，故言祕也。</span>及諸工作，事事減約，十分居一。</p>
                  <p>詔告司隷校尉、河南尹、南陽太守曰：「每覽前代外戚賔客，假借威權，輕薄𧩪詷，<span class="style7">言怱遽也。𧩪音七洞反。詷音洞。</span>至有濁亂奉公，為人患苦。咎在執法怠懈，不輒行其罰故也。今車騎將軍隲等雖懷敬順之志，而宗門廣大，姻戚不少，賔客姦猾，多干禁憲。<span class="style7">干，犯也。</span>其明加檢勑，勿相容護。」自是親屬犯罪，無所假貸。太后愍陰氏之罪廢，赦其徙者歸鄉，勑還資財五百餘萬。永初元年，爵號太夫人為新野君，萬戶供湯沐邑。<span class="style7">湯沐者，取其賦稅以供湯沐之具也。</span></p>
                  <p>二年夏，京師旱，親幸洛陽寺錄冤獄。有囚實不殺人而被考自誣，羸困輿見，畏吏不敢言，將去，舉頭若欲自訴。太后察視覺之。即呼還問狀，具得枉實，即時收洛陽令下獄抵罪。行未還宮，澍雨大降。</p>
                  <p>三年秋，太后體不安，左右憂惶，禱請祝辭，願得代命。太后聞之，即譴怒，切勑掖庭令以下，但使謝過祈福，不得妄生不祥之言。舊事，歲終當饗遣衞士，<span class="style7">舊事，衞士得代歸者，上親饗焉。前書蓋寬饒傳曰「歲盡交代，上臨饗罷衞卒」是也。</span>大儺逐疫。<span class="style7">禮記月令：「命有司大儺，旁磔，出土牛，以送寒氣。」鄭玄注云：「儺，陰氣也。此月之中，日歷虛、危，有墳墓四星之氣為厲鬼，隨彊陰出以害人。」故儺却之也。</span>太后以陰陽不和，軍旅數興，詔饗會勿設戲作樂，減逐疫侲子之半，<span class="style7">侲子，逐疫之人也，音振。薛綜注西京賦云：「侲之言善也，善童幼子也。」續漢書曰：「大儺，選中黃門子弟，年十歲以上，十二以下，百二十人為侲子。皆赤幘皂製，執大鞉。」</span>悉罷象橐駝之屬。豐年復故。太后自入宮掖，從曹大家受經書，兼天文、筭數。晝省王政，夜則誦讀，而患其謬誤，懼乖典章，乃博選諸儒劉珍等及博士、議郎、四府掾史五十餘人，詣東觀讎校傳記。<span class="style7">讎，對也。</span>事畢奏御，賜葛布各有差。又詔中官近臣於東觀受讀經傳，以敎授宮人，左右習誦，朝夕濟濟。及新野君薨，太后自侍疾病，至乎終盡，憂哀毀損，事加於常。贈以長公主赤綬、東園祕器、<span class="style7">東園，署名，屬少府。主作凶器，故言祕也。</span>玉衣繡衾，又賜布三萬匹，錢三千萬。隲等遂固讓錢布不受。使司空持節護喪事，儀比東海恭王，謚曰敬君。太后諒闇旣終，<span class="style7">諒闇，居喪之廬也。或為「諒陰」。諒，信也；陰，默也。言居憂信默不言。</span>乆旱，太后比三日幸洛陽，錄囚徒，理出死罪三十六人，耐罪八十人，其餘減罪死右趾已下至司寇。</p>
                  <p>七年正月，初入太廟，齋七日，賜公卿百僚各有差。庚戌，謁宗廟，率命婦羣妾相禮儀，<span class="style7">相，助也。儀禮曰：「命夫者，男子之為大夫也。命婦者，大夫之妻也。」</span>與皇帝交獻親薦，成禮而還。<span class="style7">周禮，宗廟祭之日，旦，王服衮冕而入，立於阼；后服副禕，從王而入。王以圭瓉酌鬱鬯以獻尸，次后以璋瓉酌鬱鬯以獻尸，此謂交獻也。卒事凡九獻焉。</span>因下詔曰：「凡供薦新味，多非其節，或鬱養強孰，或穿掘萌牙，味無所至而夭折生長，豈所以順時育物乎！傳曰：『非其時不食。』<span class="style7">論語曰：「不時不食。」言非其時物則不食之。前書邵信臣曰：「不時之物，有傷於人，不宜以奉供養。」</span>自今當奉祠陵廟及給御者，皆須時乃上。」凡所省二十三種。</p>
                  <p>自太后臨朝，水旱十載，四夷外侵，盜賊內起。每聞人飢，或達旦不寐，而躬自減徹，以救災戹，故天下復平，歲還豐穰。</p>
                  <p>元初五年，平望侯劉毅<span class="style7">平望，縣，屬北海郡，今青州北海縣西北平望臺是也，一名望海臺也。</span>以太后多德政，欲令早有注記，上書安帝曰：「臣聞易載羲農而皇德著，<span class="style7">易繫辭曰：「古者庖羲氏之王天下，仰觀象於天，俯觀法於地，於是始畫八卦，以通神明之德，以類萬物之情。庖羲氏沒，神農氏作，斲木為耜，揉木為耒，耒耜之利，以敎天下。」伏羲、神農為三皇，故言皇德也。</span>書述唐虞而帝道崇，故雖聖明，必書功於竹帛，流音於管弦。<span class="style7">竹謂簡冊，帛謂縑素。黃帝以下六代樂，皆所以章顯功德，是流音於管弦。</span>伏惟皇太后膺大聖之姿，體乾坤之德，<span class="style7">易曰：「聖人與天地合其德。」</span>齊蹤虞妃，比跡任姒。<span class="style7">虞妃，即舜妻娥皇、女英也。任，文王母；姒，武王母也。</span>孝悌慈仁，允恭節約，杜絕奢盈之源，防抑逸欲之兆。正位內朝，流化四海。<span class="style7">易家人卦曰：「女正位乎內，正家而天下定矣。」禮記曰，東夷、西戎、南蠻、北狄，謂之四海。</span>及元興、延平之際，國無儲副，仰觀乾象，參之人譽，援立陛下為天下主，永安漢室，綏静四海。又遭水潦，東州飢荒。<span class="style7">延平元年，安帝初即位，六州大水，永初元年，稟司隷、兖、豫、徐、兾、并六州貧人也。</span>垂恩元元，冠蓋交路，菲薄衣食，躬率羣下，損膳解驂，以贍黎苗。<span class="style7">廣雅云：「苗，衆也。」</span>惻隱之恩，猶視赤子。<span class="style7">隱，痛也。尚書曰「若保赤子，惟人其康乂」也。</span>克己引愆，顯揚仄陋。崇晏晏之政，<span class="style7">尚書考靈燿曰：「文塞晏晏。」</span>敷在寬之敎。<span class="style7">敷，布也。尚書曰：「五敎在寬。」</span>興滅國，繼絕世，錄功臣，復宗室。追還徙人，蠲除禁錮。政非惠和，不圖於心；制非舊典，不訪於朝。弘德洋溢，充塞宇宙；<span class="style7">洋溢，言多。</span>洪澤豐沛，漫衍八方。華夏樂化，戎狄混并。丕功著於大漢，碩惠加於生人。巍巍之業，可聞而不可及；蕩蕩之勳，可誦而不可名。古之帝王，左右置史；<span class="style7">禮記玉藻曰：「動則左史書之，言則右史書之。」</span>漢之舊典，世有注記。夫道有夷崇，治有進退。若善政不述，細異輒書，是為堯湯負洪水大旱之責，而無咸熙假天之美；<span class="style7">咸，皆也。熙，廣也。尚書曰：「庶績咸熙。」言堯之朝政，衆功皆廣。假音格，至也。尚書曰：「祐我烈祖，格于皇天。」言伊尹佐湯，功至於天也。堯洪水九載，湯大旱七年。</span>高宗成王有雉雊迅風之變，而無中興康寧之功也。<span class="style7">高宗，殷王也，小乙之子，名武丁。當祭成湯，有飛雉升鼎耳而雊，高宗修德，殷道中興。成王疑周公，乃有雷電大風之變，成王改過，幾致刑措也。</span>上考詩書，有虞二妃，周室三母，<span class="style7">尚書曰：「釐降二女于媯汭，嬪于虞。」三母謂后稷母姜嫄，文王母大任，武王母大姒也。詩大雅曰：「厥初生人，時維姜嫄。」又曰：「大任有身，生此文王。」又曰「太姒嗣徽音，則百斯男」也。</span>修行佐德，<span class="style7">詩云：「旣有烈考，亦有文母。」是佐德。</span>思不踰閾。<span class="style7">閾，門限也。左傳曰：「婦人送迎不出門，見兄弟不踰閾。」</span>未有內遭家難，外遇灾害，覽緫大麓，經營天物，<span class="style7">麓，錄也。言大錄萬機之政。書曰「納於大麓」，又曰「暴殄天物」也。</span>功德巍巍若茲者也。宜令史官著長樂宮注、聖德頌，以敷宣景燿，勒勳金石，縣之日月，<span class="style7">易曰：「縣象著明，莫大於日月。」</span>攄之罔極，以崇陛下烝烝之孝。」<span class="style7">廣雅曰：「攄，舒也。」孔安國注尚書曰：「烝烝猶進進也。」</span>帝從之。</p>
                  <p>六年，太后詔徵和帝弟濟北、河閒王子男女年五歲以上四十餘人，又鄧氏近親子孫三十餘人，並為開邸第，<span class="style7">蒼頡篇曰：「邸，舍也。」</span>敎學經書，躬自監試。尚幼者，使置師保，朝夕入宮，撫循詔導，<span class="style7">詔，告也。</span>恩愛甚渥。乃詔從兄河南尹豹、越騎校尉康等曰：「吾所以引納羣子，置之學官者，實以方今承百王之敝，時俗淺薄，巧偽滋生，五經衰缺，不有化導，將遂陵遟，故欲襃崇聖道，以匡失俗。傳不云乎：『飽食終日，無所用心，難矣哉！』<span class="style7">論語孔子言也。言人終日飽食，不措心於道義。難矣哉，言終無遠大也。</span>今末世貴戚食祿之家，溫衣美飯，乘堅驅良，<span class="style7">堅謂好車，良謂善馬也。墨子曰：「聖王為衣服之法，堅車良馬，不知貴也。」</span>而面牆術學，不識臧否，<span class="style7">尚書曰「弗學牆面」也。</span>斯故禍敗所從來也。永平中，四姓小侯皆令入學，<span class="style7">小侯，解見明紀。</span>所以矯俗厲薄，反之忠孝。先公旣以武功書之竹帛，兼以文德敎化子孫，<span class="style7">先公謂鄧禹。禹有子十三人，各使守一蓺，故曰文德也。</span>故能束脩，不觸羅網。<span class="style7">言能自約束修整也。</span>誠令兒曹上述祖考休烈，下念詔書本意，則足矣。其勉之哉！」</p>
                  <p>康以太后乆臨朝政，心懷畏懼，託病不朝。太后使內人問之。時宮婢出入，多能有所毀譽，其耆宿者皆稱中大人，所使者乃康家先婢，亦自通中大人。康聞，詬之曰：「汝我家出，爾敢爾邪！」婢怒，還說康詐疾而言不遜。太后遂免康官，遣歸國，絕屬籍。</p>
                  <p>永寧二年二月，寢病漸篤，乃乘輦於前殿，見侍中、尚書，因北至太子新所繕宮。還，大赦天下，賜諸園貴人、王、主、羣僚錢布各有差。詔曰：「朕以無德，託母天下，而薄祐不天，早離大憂。延平之際，海內無主，元元戹運，危於累卵。<span class="style7">說苑曰：「晉靈公驕奢，造九層之臺，國困人貧，恥功不成。令曰：『左右諫者斬也。』荀息乃求見。公曰：『諫邪？』息曰：『不敢。臣能累十二博棋，加九雞子其上。』公曰：『危哉。』息曰：『復有危於此者。公為九層之臺，男女不得耕織，社稷一滅，君何所望！』君曰：『寡人之過。』乃壞臺焉。」</span>勤勤苦心，不敢以萬乘為樂，上欲不欺天愧先帝，下不違人負宿心，誠在濟度百姓，以安劉氏。自謂感徹天地，當蒙福祚，而喪禍內外，傷痛不絕。<span class="style7">內外謂新野君薨及和、殤二帝崩也。</span>頃以廢病沈滯，乆不得侍祠，自力上原陵，加欬逆唾血，遂至不解。存亡大分，無可柰何。公卿百官，其勉盡忠恪，以輔朝廷。」三月崩。在位二十年，年四十一。合葬順陵。</p>
                  <p>論曰：鄧后稱制終身，號令自出，術謝前政之良，身闕明辟之義，<span class="style7">前政謂周公也。辟，君也。尚書曰「朕復子明辟」，言周公攝位，復還成王。今太后不還，故曰闕也。</span>至使嗣主側目，斂衽於虛器，<span class="style7">器謂神器，諭帝位也。</span>直生懷懣，懸書於象魏。<span class="style7">象魏，闕也。直生，杜根等上書，請太后還政。</span>借之儀者，殆其惑哉！<span class="style7">借猶假也。殆，近也。言太后不還政於安帝，近可惑也。</span>然而建光之後，王柄有歸，<span class="style7">太后建光之中崩，歸政安帝。</span>遂乃名賢戮辱，便孽黨進，<span class="style7">帝寵用乳母王聖及其女伯榮，出入宮掖，通傳姦賂，太尉楊震及鄧隲等皆被中官譖誅也。</span>衰斁之來，茲焉有徵。<span class="style7">斁，敗也。安帝臨政，衰敗逾甚，故曰有徵也。</span>故知持權引謗，所幸者非己；焦心卹患，自強者唯國。<span class="style7">言執持朝權以招衆謗者，所幸不為己身，唯憂國也。</span>是以班母一說，闔門辭事；<span class="style7">太后兄大將軍隲，以母憂上書乞身，太后不許，以問班昭，乃許之。語見昭傳也。</span>愛姪微愆，髡剔謝罪。<span class="style7">太后兄隲子鳳受遺事洩，隲遂髡妻及鳳以謝天下。語見隲傳。</span>將杜根逢誅，未值其誠乎！<span class="style7">誠，信也。言未為太后所信。</span>但蹊田之牛，奪之已甚。<span class="style7">左傳申叔時曰：「牽牛以蹊人之田而奪之牛，牽牛以蹊者信有罪矣，而奪之牛，罰已重矣。」此喻杜根。上書雖曰有罪，太后殺之為過甚也。</span></p>
                  <hr />
  </div>
		 <div class="next1"><a href="009.htm">上卷</a> / <a href="a03.htm">後漢書目錄</a> / <a href="010b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

