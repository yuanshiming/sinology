<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十下‧皇后紀第十下</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十下 ‧ 皇后紀第十下</span>   
    <hr />
	<p class="style11">安思閻皇后　順烈梁皇后　孝崇匽皇后　桓帝懿獻梁皇后　孝桓鄧皇后　桓思竇皇后　孝仁董皇后　孝靈宋皇后　靈思何皇后　獻帝伏皇后　獻穆曹皇后    
	</p><p>安思閻皇后諱姬，<span class="style7">謚法曰：「謀慮不愆曰思。」</span>河南滎陽人也。祖父章，永平中為尚書，以二妹為貴人。章精力曉舊典，乆次，當遷以重職，顯宗為後宮親屬，竟不用，出為步兵校尉。<span class="style7">漢官儀曰「比二千石，掌宿衞兵，屬北軍中候」也。</span>章生暢，暢生后。</p>
                  <p>后有才色。元初元年，以選入掖庭，甚見寵愛，為貴人。二年，立為皇后。后專房妒忌，帝幸宮人李氏，生皇子保，遂鴆殺李氏。<span class="style7">鴆，毒鳥也。食蝮。以其羽畫酒中，飲之立死。</span>三年，以后父侍中暢為長水校尉，封北宜春侯，<span class="style7">北宜春，縣，屬汝南郡。以豫章有宜春，故此加北。故城在今豫州汝陽縣西南也。</span>食邑五千戶。四年，暢卒，謚曰文侯，子顯嗣。</p>
                  <p>建光元年，鄧太后崩，帝始親政事。顯及弟景、耀、晏並為卿校，典禁兵。延光元年，更封顯長社縣侯，<span class="style7">長社，縣，屬潁川郡。前書音義曰：「其社中樹暴長，故名長社。」今許州縣。</span>食邑萬三千五百戶，追尊后母宗為滎陽君。<span class="style7">續漢志曰：「婦人封君，儀比公主，油犍軿車，帶綬以采組為緄帶，各如其綬色，黃金辟邪加其首為帶。」</span>顯、景諸子年皆童齔，<span class="style7">大戴禮曰：「男八歲而齔，女七歲而齔。」齔，毀齒也，音初刃反。</span>並為黃門侍郎。后寵旣盛，而兄弟頗與朝權，后遂與大長秋江京、中常侍樊豐等共譖皇太子保，廢為濟陰王。</p>
                  <p>四年春，后從帝幸章陵，帝道疾，崩於葉縣。后、顯兄弟及江京、樊豐等謀曰：「今晏駕道次，<span class="style7">晏，晚也。臣下不敢斥言帝崩，猶言晚駕而出。</span>濟陰王在內，邂逅公卿立之，還為大害。」乃偽云帝疾甚，徙御卧車。行四日，驅馳還宮。明日，詐遣司徒劉喜詣郊廟社稷，告天請命。其夕，乃發喪。尊后曰皇太后。皇太后臨朝，<span class="style7">蔡邕獨斷曰：「少帝即位，太后即代攝政，臨前殿，朝羣臣。太后東面，少帝西面。羣臣奏事上書，皆為兩通，一詣后，一詣少帝。」</span>以顯為車騎將軍儀同三司。</p>
                  <p>太后欲乆專國政，貪立幼年，與顯等定策禁中，迎濟北惠王子北鄉侯懿，<span class="style7">惠王名壽，章帝子也。</span>立為皇帝。顯忌大將軍耿寶<span class="style7">耿弇之弟舒之孫。</span>位尊權重，威行前朝，乃風有司奏寶及其黨與中常侍樊豐、虎賁中郎將謝惲、惲弟侍中篤、篤弟大將軍長史宓、<span class="style7">善文曰：「惲字伯周。宓字仲周，篤字季周。」</span>侍中周廣、阿母野王君王聖、聖女永、永壻黃門侍郎樊嚴等，更相阿黨，互作威福，探刺禁省，更為唱和，皆大不道。豐、惲、廣皆下獄死，家屬徙比景；<span class="style7">比景，縣名，屬日南郡。前書音義曰：「日中於頭上，景在己下，故名之。」</span>宓、嚴減死，髡鉗；貶寶為則亭侯，遣就國，自殺；王聖母子徙鴈門。於是景為衞尉，耀城門校尉，晏執金吾，兄弟權要，威福自由。</p>
                  <p>少帝立二百餘日而疾篤，顯兄弟及江京等皆在左右。京引顯屏語曰：「北鄉侯病不解，國嗣宜時有定。前不用濟陰王，今若立之，後必當怨，人何不早徵諸王子，簡所置乎？」顯以為然。及少帝薨，京白太后，徵濟北、河閒王子。未至，而中黃門孫程合謀殺江京等，立濟陰王，是為順帝。顯、景、晏及黨與皆伏誅，遷太后於離宮，家屬徙比景。明年，太后崩。在位十二年，合葬恭陵。</p>
                  <p>帝母李氏瘞在洛陽城北，帝初不知，莫敢以聞。及太后崩，左右白之，帝感悟發哀，親到瘞所，更以禮殯，上尊謚曰恭愍皇后，葬恭北陵，為策書金匱，藏于世祖廟。<span class="style7">在恭陵之北，因以為名。漢官儀曰：「置陵園令、食監各一人，秩皆六百石。」金匱，緘之以金。</span></p>
                  <p>順烈梁皇后諱妠，<span class="style7">謚法曰：「執德尊業曰烈。」聲類曰：「妠，娶也，音納。」</span>大將軍商之女，恭懷皇后弟之孫也。后生，有光景之祥。少善女工，好史書，九歲能誦論語，治韓詩，<span class="style7">韓嬰所傳詩也。</span>大義略舉。常以列女圖畫置於左右，以自監戒。<span class="style7">劉向撰列女傳八篇，圖畫其象。</span>父商深異之，竊謂諸弟曰：「我先人全濟河西，所活者不可勝數。<span class="style7">商曾祖統，更始二年補中郎將、酒泉太守，使安集涼州。時西河擾亂，衆議以統素有威信，乃推統與竇融共完全五郡。</span>雖大位不究，而積德必報。若慶流子孫者，儻興此女乎？」</p>
                  <p>永建三年，與姑俱選入掖庭，時年十三。相工茅通見后，驚，再拜賀曰：「此所謂日角偃月，相之極貴，臣所未甞見也。」太史卜兆得壽房，又筮得坤之比，<span class="style7">易坤卦六五爻，變而之比，比九五，象曰：「顯比之吉，位正中也。」九五居得其位，下應於上，故吉。</span>遂以為貴人。常特被引御，從容辭於帝曰：「夫陽以博施為德，陰以不專為義，螽斯則百，福之所由興也。<span class="style7">詩國風序曰：「言后妃若螽斯不妒忌，則子孫衆多也。」詩大雅曰「太姒嗣徽音，則百斯男」也。</span>願陛下思雲雨之均澤，識貫魚之次序，<span class="style7">易曰：「雲行雨施，品物流形。」剝卦曰：「貫魚，以宮人寵，無不利。」剝，坤下艮上，五陰而一陽，衆陰在下，駢頭相次，似貫魚也。</span>使小妾得免罪謗之累。」由是帝加敬焉。</p>
                  <p>陽嘉元年春，有司奏立長秋宮，以乘氏侯商先帝外戚，<span class="style7">商祖姑，章帝貴人，生和帝也。</span>春秋之義，娶先大國，<span class="style7">公羊傳曰，天子娶於紀。紀本子爵也，先襃為侯，言王者不娶於小國也。</span>梁小貴人宜配天祚，正位坤極。<span class="style7">正其內位，居陰德之極也。易曰「女正位乎內」也。</span>帝從之，乃於壽安殿立貴人為皇后。<span class="style7">壽安是德陽宮內殿名。</span>后旣少聦惠，深覽前世得失，雖以德進，不敢有驕專之心，每日月見讁，<span class="style7">讁，責也。禮記云：「陽事不得，讁見於天，日為之食。陰事不得，讁見於天，月為之食。」</span>輒降服求愆。</p>
                  <p>建康元年，帝崩。后無子，美人虞氏子炳立，是為沖帝。尊后為皇太后，太后臨朝。沖帝尋崩，復立質帝，猶秉朝政。</p>
                  <p>時楊、徐劇賊寇擾州郡，西羌、鮮卑及日南蠻夷攻城暴掠，賦斂煩數，官民困竭。太后夙夜勤勞，推心杖賢，委任太尉李固等，拔用忠良，務崇節儉。其貪叨罪慝，<span class="style7">貪財曰叨。慝，惡也。</span>多見誅廢。分兵討伐，羣寇消夷。故海內肅然，宗廟以寧。而兄大將軍兾鴆殺質帝，專權暴濫，忌害忠良，數以邪說疑誤太后，遂立桓帝而誅李固。太后又溺於宦官，多所封寵，以此天下失望。</p>
                  <p>和平元年春，歸政於帝，太后寢疾遂篤，乃御輦幸宣德殿，見宮省官屬及諸梁兄弟。詔曰：「朕素有心下結氣，從閒以來，加以浮腫，逆害飲食，寖以沈困，<span class="style7">寖，漸也。</span>比使內外勞心請禱。私自忖度，日夜虛劣，不能復與羣公卿士共相終竟。援立聖嗣，恨不乆育養，見其終始。今以皇帝、將軍兄弟委付股肱，其各自勉焉。」後二日而崩。在位十九年，年四十五。合葬憲陵。</p>
                  <p>虞美人者，以良家子年十三選入掖庭，<span class="style7">續漢志曰：「美人父詩為郎中，詩父衡屯騎校尉。」</span>又生女舞陽長公主。自漢興，母氏莫不尊寵。順帝旣未加美人爵號，而沖帝早夭，大將軍梁兾秉政，忌惡佗族，故虞氏抑而不登，但稱「大家」而已。</p>
                  <p>陳夫人者，家本魏郡，少以聲伎入孝王宮，得幸，生質帝。亦以梁氏故，榮寵不及焉。</p>
                  <p>熹平四年，小黃門趙祐、<span class="style7">續漢志曰：「小黃門，六百石，宦者，無員，掌侍左右，受尚書事。上在內宮，關通中外，及中宮以下衆事，諸公主及王大妃等疾苦，則使問之。」</span>議郎卑整上言：<span class="style7">風俗通曰：「卑氏，鄭大夫卑諶之後，漢有卑躬，為北平太守。」</span>「春秋之義，母以子貴。<span class="style7">公羊傳曰：「桓公幼而貴，隱公長而卑。桓何以貴？母貴也。母貴則子何以貴？子以母貴，母以子貴。」</span>隆漢盛典，尊崇母氏，凡在外戚，莫不加寵。今沖帝母虞大家，質帝母陳夫人，皆誕生聖皇，而未有稱號。夫臣子雖賤，尚有追贈之典，況二母見在，不蒙崇顯之次，無以述遵先世，垂示後世也。」帝感其言，乃拜虞大家為憲陵貴人，陳夫人為渤海孝王妃，<span class="style7">孝王名鴻，章帝子千乘貞王伉之孫。鴻生質帝，帝立，徙勃海焉。</span>使中常侍持節授印綬，遣太常以三牲告憲陵、懷陵、靜陵焉。<span class="style7">懷陵，沖帝陵。靜陵，質帝陵。</span></p>
                  <p>孝崇匽皇后諱明，<span class="style7">匽音偃。</span>為蠡吾侯翼媵妾，<span class="style7">蠡吾侯翼，河閒王開子，和帝孫。</span>生桓帝。桓帝即位，明年，追尊翼為孝崇皇，陵曰博陵，以后為博園貴人。和平元年，梁太后崩，乃就博陵尊后為孝崇皇后。遣司徒持節奉策授璽綬，齎乘輿器服，備法物。宮曰永樂。置太僕、少府以下，皆如長樂宮故事。<span class="style7">漢官儀曰：「帝祖母稱長信宮，帝母稱長樂宮，故有長信少府、長樂少府及職吏，皆宦者為之。」</span>又置虎賁、羽林衞士，起宮室，分鉅鹿九縣為后湯沐邑。在位三年，元嘉二年崩。以帝弟平原王石為喪主，<span class="style7">〕石，蠡吾侯翼子，桓帝兄。</span>斂以東園畫梓壽器、玉匣、飯含之具，禮儀制度比恭懷皇后。<span class="style7">東園，署名，屬少府，掌為棺器。梓木為棺，以漆畫之。稱壽器者，欲其乆長也，猶如壽堂、壽宮、壽陵之類也。漢舊儀曰：「<br />
梓棺長二丈，崇廣四尺。」玉匣者，腰已下為匣，至足亦縫，以黃金為鏤。飯含者，以珠玉實口。</span>使司徒持節，大長秋奉弔祠，賻錢四千萬，<span class="style7">公羊傳曰：「貨財曰賻。」</span>布四萬匹，中謁者僕射典護喪事，侍御史護大駕鹵簿。<span class="style7">漢官儀曰：「天子車駕次第謂之鹵簿。有大駕、法駕、小駕。大駕公卿奉引，大將軍參乘，太僕御，屬車八十一乘，備千乘萬騎，侍御史在左駕馬，詢問不法者。」今儀比車駕，故以侍御史監護焉。</span>詔安平王豹、河閒王建、勃海王悝，<span class="style7">悝音恢。</span>長社、益陽二長公主，<span class="style7">長社公主，桓帝姊，耿弇弟霸玄孫援尚焉。益陽公主，桓帝妹，侍中寇榮從兄子尚焉。</span>與諸國侯三百里內者，及中二千石、二千石、令、長、相，皆會葬。將作大匠復土，繕廟，合葬博陵。</p>
                  <p>桓帝懿獻梁皇后諱女瑩，<span class="style7">謚法曰：「溫和聖善曰懿，聦明叡知曰獻。」</span>順烈皇后之女弟也。帝初為蠡吾侯，梁太后徵，欲與后為婚，未及嘉禮，<span class="style7">嘉禮，婚禮。</span>會質帝崩，因以立帝。明年，有司奏太后曰：「春秋迎王后于紀，在塗則稱后。<span class="style7">公羊傳曰：「祭公來逆王后于紀。」傳曰：「祭公者何？天子之三公。其稱王后何？王者無外，其辭成矣。」</span>今大將軍兾女弟，膺紹聖善。<span class="style7">膺，當也。紹，嗣也。聖善謂母也，言娶妻當嗣親也。詩云：「母氏聖善。」</span>結婚之際，有命旣集，<span class="style7">謂太后先有令許結親也。詩云「天監在下，有命旣集」也。</span>宜備禮章，時進徵幣。<span class="style7">徵，成也。納幣以成婚。</span>請下三公、太常案禮儀。」奏可。於是悉依孝惠皇帝納后故事，聘黃金二萬斤，納采鴈璧乘馬束帛，一如舊典。<span class="style7">漢書舊儀：「娉皇后，黃金萬斤。」呂后為惠帝娶魯元公主女，故特優其禮也。儀禮曰：「納采用鴈。」鄭玄注曰：「納其采擇之禮。用鴈，取順陰陽往來也。」周禮：「王者穀圭以聘女。」鄭玄注云：「士大夫已上，乃以玄纁束帛，天子加以穀圭，諸侯加以大璋。」然禮稱以圭，此云用璧，形制雖異，為玉同也。乘馬，四匹馬也。雜記曰：「納幣一束，束五兩，兩五尋。」然則每端二丈也。</span>建和元年六月始入掖庭，八月立為皇后。</p>
                  <p>時太后秉政而梁兾專朝，故后獨得寵幸，自下莫得進見。后藉姊兄廕埶，恣極奢靡，宮幄彫麗，服御珍華，巧飾制度，兼倍前世。及皇太后崩，恩愛稍衰。后旣無子，潛懷怨忌，每宮人孕育，鮮得全者。帝雖迫畏梁兾，不敢譴怒，然見御轉稀。至延熹三年，后以憂恚崩，在位十三年，葬懿陵。其歲，誅梁兾，廢懿陵為貴人冢焉。</p>
                  <p>桓帝鄧皇后諱猛女，和熹皇后從兄子鄧香之女也。母宣，初適香，生后。改嫁梁紀，紀者，大將軍梁兾妻孫壽之舅也。后少孤，隨母為居，因冒姓梁氏。兾妻見后貌美，永興中進入掖庭，為采女，絕幸。<span class="style7">采，擇也，以因采擇而立名。</span>明年，封兄鄧演為南頓侯，位特進。演卒，子康嗣。及懿獻后崩，梁兾誅，立后為皇后。帝惡梁氏，改姓為薄，封后母宣為長安君。四年，有司奏后本郎中鄧香之女，不宜改易它姓，於是復為鄧氏。追封贈香車騎將軍安陽侯印綬，更封宣、康大縣，宣為昆陽君，康為沘陽侯，賞賜巨萬計。<span class="style7">巨，大也。大萬謂萬萬也。</span>宣卒，賵贈葬禮，皆依后母舊儀。以康弟統襲封昆陽侯，位侍中；統從兄會襲安陽侯，為虎賁中郎將；又封統弟秉為淯陽侯。宗族皆列校、郎將。</p>
                  <p>帝多內幸，博採宮女至五六千人，及駈役從使，復兼倍於此。而后恃尊驕忌，與帝所幸郭貴人更相譖訴。八年，詔廢后，送暴室，以憂死。<span class="style7">漢官儀曰：「暴室在掖庭內，丞一人，主宮中婦人疾病者。其皇后、貴人有罪，亦就此室也。」</span>立七年。葬於北邙。從父河南尹萬世及會皆下獄死。統等亦繫暴室，免官爵，歸本郡，財物沒入縣官。</p>
                  <p>桓思竇皇后諱妙，章德皇后從祖弟之孫女也。父諱武。延熹八年，鄧皇后廢，后以選入掖庭為貴人，其冬，立為皇后，而御見甚稀，帝所寵唯采女田聖等。永康元年冬，帝寢疾，遂以聖等九女皆為貴人。及崩，無嗣，后為皇太后。太后臨朝定策，立解犢亭侯宏，是為靈帝。</p>
                  <p>太后素忌忍，積怒田聖等，桓帝梓宮尚在前殿，遂殺田聖。又欲盡誅諸貴人，中常侍管霸、蘇康苦諫，乃止。時太后父大將軍武謀誅宦官，而中常侍曹節等矯詔殺武，遷太后於南宮雲臺，家屬徙比景。</p>
                  <p>竇氏雖誅，帝猶以太后有援立之功，建寧四年十月朔，率羣臣朝于南宮，親饋上壽。黃門令董萌<span class="style7">漢官儀曰：「黃門令秩六百石。」</span>因此數為太后訴怨，帝深納之，供養資奉有加於前。中常侍曹節、王甫疾萌附助太后，誣以謗訕永樂宮，<span class="style7">靈帝母所居也。訕，謗毀也。</span>萌坐下獄死。熹平元年，太后母卒於比景，太后感疾而崩。立七年。合葬宣陵。</p>
                  <p>孝仁董皇后諱某，河閒人。為解犢亭侯萇夫人，<span class="style7">萇，河閒孝王開孫淑之子也。</span>生靈帝。建寧元年，帝即位，追尊萇為孝仁皇，陵曰慎陵，以后為慎園貴人。及竇氏誅，明年，帝使中常侍迎貴人，并徵貴人兄寵到京師，上尊號曰孝仁皇后，居南宮嘉德殿，<span class="style7">嘉德殿在九龍門內。</span>宮稱永樂。拜寵執金吾。後坐矯稱永樂后屬請，下獄死。</p>
                  <p>及竇太后崩，始與朝政，使帝賣官求貨，自納金錢，盈滿堂室。中平五年，以后兄子衞尉脩侯重<span class="style7">脩，今德州縣也，故城在縣南。「脩」今作「蓨」，音條。</span>為票騎將軍，領兵千餘人。初，后自養皇子協，數勸帝立為太子，而何皇后恨之，議未及定而帝崩。何太后臨朝，重與太后兄大將軍進權埶相害，后每欲參干政事，太后輒相禁塞。后忿恚詈言曰：「汝今輈張，怙汝兄耶？<span class="style7">輈張猶彊梁也。</span>當勑票騎斷何進頭來。」何太后聞，以告進。進與三公及弟車騎將軍苗等奏：「孝仁皇后使故中常侍夏惲、永樂太僕封諝等交通州郡，<span class="style7">漢官儀曰：「永樂太僕，用中人為之。」</span>辜較在所珍寶貨賂，悉入西省。<span class="style7">辜較，解見靈紀。西省，即謂永樂宮之司。</span>蕃后故事不得留京師，<span class="style7">蕃后謂平帝母衞姬。時王莽攝政，恐其專權，后不得留在京師，故云故事也。</span>輿服有章，膳羞有品。請永樂后遷宮本國。」奏可。何進遂舉兵圍驃騎府，收重，重免官自殺。后憂怖，疾病暴崩，在位二十二年。民間歸咎何氏。喪還河閒，合葬慎陵。</p>
                  <p>靈帝宋皇后諱某，扶風平陵人也，肅宗宋貴人之從曾孫也。建寧三年，選入掖庭為貴人。明年，立為皇后。父酆，執金吾，封不其鄉侯。<span class="style7">不其，縣，屬琅邪郡，故城在今萊州即墨縣西南，蓋其縣之鄉也。其音基。決錄注：「酆字伯遇。」</span></p>
                  <p>后無寵而居正位，後宮幸姬衆，共譖毀。初，中常侍王甫枉誅勃海王悝及妃宋氏，<span class="style7">熹平元年，王甫譖悝與中常侍鄭颯交通，欲迎立悝，悝自殺，妃死獄中也。</span>妃即后之姑也。甫恐后怨之，及與太中大夫程阿共構言皇后挾左道祝詛，<span class="style7">禮記曰：「執左道以亂衆，殺無赦。」鄭玄注云：「左道，若巫蠱也。」</span>帝信之。光和元年，遂策收璽綬。后自致暴室，以憂死。在位八年。父及兄弟並被誅。諸常侍、小黃門在省闥者，皆憐宋氏無辜，共合錢物，收葬廢后及酆父子，歸宋氏舊塋皐門亭。<span class="style7">詩云：「迺立皐門。」注云：「王之郭門曰皐門。」漢官儀曰：「十二門皆有亭。」</span></p>
                  <p>帝後夢見桓帝怒曰：「宋皇后有何罪過，而聽用邪孽，使絕其命？勃海王悝旣已自貶，又受誅斃。今宋氏及悝自訴於天，上帝震怒，<span class="style7">上帝，天也。震，動也。書曰「帝乃震怒」也。</span>罪在難救。」夢殊明察。帝旣覺而恐，以事問於羽林左監許永<span class="style7">續漢志曰：「羽林左監一人，秩六百石，主羽林左騎。右亦如之。」「永」或作「詠」。</span>曰：「此何祥？其可攘乎？」<span class="style7">攘謂除也。</span>永對曰：「宋皇后親與陛下共承宗廟，母臨萬國，歷年已乆，海內蒙化，過惡無聞。而虛聽讒妬之說，以致無辜之罪，身嬰極誅，禍及家族，天下臣妾，咸為怨痛。勃海王悝，桓帝母弟也。處國奉藩，未甞有過。陛下曾不證審，遂伏其辜。昔晉侯失刑，亦夢大厲被髮屬地。<span class="style7">左傳曰：「晉侯夢大厲，被髮及地，搏膺而踊曰：『殺余孫，不義，余得請于帝矣。』」杜預注曰：「厲鬼，趙氏之先祖也。晉侯先殺趙同、趙括，故怒也。」</span>天道明察，鬼神難誣。宜並改葬，以安冤魂。反宋后之徙家，復勃海之先封，以消厥咎。」帝弗能用，尋亦崩焉。</p>
                  <p>靈思何皇后諱某，南陽宛人。家本屠者，以選入掖庭。<span class="style7">風俗通曰，漢以八月筭人。后家以金帛賂遺主者以求入也。</span>長七尺一寸。生皇子辯，養於史道人家，號曰史侯。<span class="style7">道人謂道術之人也。獻帝春秋曰：「靈帝數失子，不敢正名，養道人史子眇家，號曰史侯。」</span>拜后為貴人，甚有寵幸。性彊忌，後宮莫不震懾。</p>
                  <p>光和三年，立為皇后。明年，追號后父真為車騎將軍、舞陽宣德侯，因封后母興為舞陽君。時王美人任娠，<span class="style7">左傳曰：「邑姜方娠。」杜預注曰：「懷胎為娠。」音之刃反，一音身。</span>畏后，乃服藥欲除之，而胎安不動，又數夢負日而行。四年，生皇子恊，后遂酖殺美人。帝大怒，欲廢后，諸宦官固請得止。董太后自養協，號曰董侯。</p>
                  <p>王美人，趙國人也。祖父苞，五官中郎將。美人豐姿色，聦敏有才明，能書會計，<span class="style7">會計謂揔會其數而筭。</span>以良家子應法相選入掖庭。帝愍協早失母，又思美人，作追德賦、令儀頌。</p>
                  <p>中平六年，帝崩，皇子辯即位，尊后為皇太后。太后臨朝。后兄大將軍進欲誅宦官，反為所害；舞陽君亦為亂兵所殺。并州牧董卓被徵，將兵入洛陽，陵虐朝庭，遂廢少帝為弘農王而立協，是為獻帝。扶弘農王下殿，北面稱臣。太后鯁涕，羣臣含悲，莫敢言。董卓又議太后踧迫永樂宮，至令憂死，逆婦姑之禮，乃遷於永安宮，因進酖，弒而崩。在位十年。董卓令帝出奉常亭舉哀，<span class="style7">華延儁洛陽記曰：「城內有奉常亭。」</span>公卿皆白衣會，不成喪也。<span class="style7">有凶事素服而朝，謂之白衣會。左傳曰：「不書葬，不成喪。」</span>合葬文昭陵。</p>
                  <p>初，太后新立，當謁二祖廟，欲齋，輒有變故，如此者數，竟不克。時有識之士心獨怪之，後遂因何氏傾沒漢祚焉。</p>
                  <p>明年，山東義兵大起，討董卓之亂。卓乃置弘農王於閣上，使郎中令李儒進酖，曰：「服此藥，可以辟惡。」王曰：「我無疾，是欲殺我耳！」不肯飲。強飲之，不得已，乃與妻唐姬及宮人飲讌別。酒行，王悲歌曰：「天道易兮我何艱！棄萬乘兮退守蕃。逆臣見迫兮命不延，逝將去汝兮適幽玄！」因令唐姬起舞，姬抗袖而歌<span class="style7">抗，舉也。</span>曰：「皇天崩兮后土穨，<span class="style7">史記，周烈王崩，周人謂齊威王曰「天崩地坼」也。</span>身為帝兮命夭摧。死生路異兮從此乖，柰我焭獨兮心中哀！」因泣下嗚咽，坐者皆歔欷。王謂姬曰：「卿王者妃，埶不復為吏民妻。自愛，從此長辭！」遂飲藥而死。時年十八。</p>
                  <p>唐姬，潁川人也。王薨，歸鄉里。父會稽太守瑁欲嫁之，姬誓不許。及李傕破長安，遣兵鈔關東，略得姬。傕因欲妻之，固不聽，而終不自名。<span class="style7">不自名少帝之姬也。袁宏紀曰：「為傕所略，不敢自言。」</span>尚書賈詡知之，<span class="style7">魏志曰：「詡字文和，武威姑臧人。少時漢陽閻忠見而異之，曰：『詡有良、平之才。』」</span>以狀白獻帝。帝聞感愴，乃下詔迎姬，置園中，使侍中持節拜為弘農王妃。</p>
                  <p>初平元年二月，葬弘農王於故中常侍趙忠成壙中，<span class="style7">趙忠先有成壙，因而葬焉。</span>謚曰懷王。</p>
                  <p>帝求母王美人兄斌，斌將妻子詣長安，賜第宅田業，拜奉車都尉。</p>
                  <p>興平元年，帝加元服。有司奏立長秋宮。詔曰：「朕稟受不弘，遭值禍亂，未能紹先，以光故典。皇母前薨，未卜宅兆，禮章有闕，中心如結。<span class="style7">詩云：「心如結兮。」</span>三歲之慼，蓋不言吉，且須其後。」於是有司乃奏追尊王美人為靈懷皇后，改葬文昭陵，儀比敬、恭二陵，<span class="style7">敬，章帝陵。恭，安帝陵。</span>使光祿大夫持節行司空事奉璽綬，斌與河南尹駱業復土。</p>
                  <p>斌還，遷執金吾，封都亭侯，<span class="style7">凡言都亭者，並城內亭也。漢法，大縣侯位視三公，小縣侯位視上卿，鄉侯、亭侯視中二千石也。</span>食邑五百戶。病卒，贈前將軍印綬，謁者監護喪事。長子端襲爵。</p>
                  <p>獻帝伏皇后諱壽，琅邪東武人，<span class="style7">東武，今密州諸城縣。</span>大司徒湛之八世孫也。父完，沈深有大度，襲爵不其侯，尚桓帝女陽安公主，<span class="style7">陽安，縣，屬汝南郡，故城在今豫州朗山縣東北。</span>為侍中。</p>
                  <p>初平元年，從大駕西遷長安，后時入掖庭為貴人。興平二年，立為皇后，完遷執金吾。帝尋而東歸，李傕、郭汜等追敗乘輿於曹陽，帝乃潛夜度河走，<span class="style7">度所在今陝州陝縣北。水經曰銅翁仲所沒處，是獻帝東遷潛度所。</span>六宮皆步行出營。<span class="style7">周禮曰：「王后率六宮之人。」鄭玄注曰：「六宮之人，夫人以下，分居后之六宮者。」</span>后手持縑數匹，董承使符節令孫徽以刃脅奪之，殺傍侍者，血濺后衣。<span class="style7">濺音子見反。</span>旣至安邑，御服穿敝，唯以棗栗為糧。建安元年，拜完輔國將軍，儀比三司。完以政在曹操，自嫌尊戚，乃上印綬，拜中散大夫，尋遷屯騎校尉。十四年卒，子典嗣。</p>
                  <p>自帝都許，守位而已，宿衞兵侍，莫非曹氏黨舊姻戚。議郎趙彥甞為帝陳言時策，曹操惡而殺之。其餘內外，多見誅戮。操後以事入見殿中，帝不任其憤，因曰：「君若能相輔，則厚；不爾，幸垂恩相捨。」操失色，俛仰求出。舊儀，三公領兵朝見，令虎賁執刃挾之。操出，顧左右，汗流浹背，<span class="style7">浹，徹也，音子協反。</span>自後不敢復朝請。董承女為貴人，操誅承而求貴人殺之。帝以貴人有𡜟，<span class="style7">說文曰：「𡜟，孕也。」音仁蔭反。</span>累為請，不能得。后自是懷懼，乃與父完書，言曹操殘逼之狀，令密圖之。完不敢發。至十九年，事乃露泄。操追大怒，遂逼帝廢后，假為策曰：「皇后壽，得由卑賤，登顯尊極，自處椒房，<span class="style7">漢官儀曰：「皇后稱椒房，取其蕃實之義也。」詩云：「椒聊之實，蕃衍盈升。」</span>二紀于茲。旣無任、姒徽音之羙，<span class="style7">大任，文王母。大姒，武王母。徽，美也。詩云：「大姒嗣徽音。」</span>又乏謹身養己之福，<span class="style7">左傳曰：「人受天地之中而生，謂之命。能者養之以福，不能者敗以取禍。」</span>而陰懷妒害，苞藏禍心，弗可以承天命，奉祖宗。今使御史大夫郗慮持節策詔，其上皇后璽綬，<span class="style7">蔡邕獨斷曰：「皇后赤綬玉璽。」續漢志曰：「乘輿黃赤綬，四綵黃赤縹紺，淳黃圭，綬長二丈九尺九寸，五百首。太皇太后、皇太后，其綬皆與乘輿同。」</span>退避中宮，遷于它館。嗚呼傷哉！自壽取之，未致于理，為幸多焉。」又以尚書令華歆為郗慮副，<span class="style7">魏志曰：「華歆字子魚，平原高唐人。代荀彧為尚書令。慮字鴻預，山陽高平人。」</span>勒兵入宮收后。閉戶藏壁中，歆就牽后出。時帝在外殿，引慮於坐。后被髮徒跣行泣過訣曰：「不能復相活邪？」帝曰：「我亦不知命在何時！」顧謂慮曰：「郗公，天下寧有是邪？」遂將后下暴室，以幽崩。所生二皇子，皆酖殺之。后在位二十年，兄弟及宗族死者百餘人，母盈等十九人徙涿郡。</p>
                  <p>獻穆曹皇后諱節，<span class="style7">謚法曰：「布德執義曰穆。」</span>魏公曹操之中女也。建安十八年，操進三女憲、節、華為夫人，聘以束帛玄纁五萬匹，小者待年於國。<span class="style7">留住於國，以待年長。</span>十九年，並拜為貴人。及伏皇后被弒，明年，立節為皇后。魏受禪，遣使求璽綬，后怒不與。如此數輩，后乃呼使者入，親數讓之，以璽抵軒下，<span class="style7">抵，擲也。軒，闌板也。</span>因涕泣橫流曰：「天不祚爾！」左右皆莫能仰視。后在位七年。魏氏旣立，以后為山陽公夫人。自後四十一年，魏景初元年薨，合葬禪陵，車服禮儀皆依漢制。</p>
                  <p>論曰：漢世皇后無謚，皆因帝謚以為稱。雖呂氏專政，上官臨制，亦無殊號。<span class="style7">上官，昭帝后也。</span>中興，明帝始建光烈之稱，其後並以德為配，至於賢愚優劣，混同一貫，故馬、竇二后俱稱德焉。其餘唯帝之庶母及蕃王承統，以追尊之重，特為其號，如恭懷、孝崇之比是也。初平中，蔡邕始追正和熹之謚，<span class="style7">蔡邕集謚議曰：「漢世母氏無謚，至于明帝始建光烈之稱，是後轉因帝號加之以德，上下優劣，混而為一，違禮『大行受大名，小行受小名』之制。謚法『有功安人曰熹』。帝后一體，禮亦宜同。大行皇太后謚宜為和熹。」</span>其安思、順烈以下，皆依而加焉。</p>
                  <p>贊曰：坤惟厚載，陰正乎內。<span class="style7">易曰：「坤厚載物。」又曰：「女正位乎內，男正位乎外。」</span>詩美好逑，<span class="style7">逑，匹也。詩云：「窈窕淑女，君子好逑。」言后妃有關雎之德，為君子好匹。</span>易稱歸妹。<span class="style7">兌下震上，歸妹卦也。婦人謂嫁曰歸，妹為少女之稱。兌為少陰，震為長陽，少陰而承長陽，恱以動之，歸妹之象也。以六五與九二相應，五為王侯，故易言「帝乙歸妹」。</span>祁祁皇孋，言觀貞淑。<span class="style7">祁祁，衆多也。孋亦儷也。觀，示也。言諸后皆示其貞淑，配皇為儷。案字書無「孋」字，相傳音麗，蕭該音離。</span>媚茲良哲，承我天祿。班政蘭閨，宣禮椒屋。<span class="style7">班固西都賦曰：「後宮則掖庭椒房，后妃之室。蘭林蕙草，披香發越。」蘭林，殿名，故言蘭閨。椒屋即椒房也。</span>旣云德升，亦曰幸進。<span class="style7">德升謂馬、鄧等也。幸進謂閻、何之類也。</span>身當隆極，族漸河潤。<span class="style7">公羊傳曰「河海潤千里」也。</span>視景爭暉，方山並峻。乘剛多阻，行地必順。<span class="style7">易屯卦象曰：「六二之難，乘剛也。」又坤卦曰：「牝馬地類，行地無疆。」王弼注云：「地之所以得無疆者，以卑順行之故也。」</span>咎集驕滿，福協貞信。慶延自己，禍成誰釁。</p>
                  <p>漢制，皇女皆封縣公主，儀服同列侯。<span class="style7">漢法，大縣侯視三公。</span>其尊崇者，加號長公主，儀服同蕃王。<span class="style7">蔡邕曰：「帝女曰公主，姊妹曰長公主。」建武十五年，封舞陽公主為長公主，即是帝女尊崇亦為長，非惟姊妹也。輿服志曰「長公主赤𦋺軿車，與諸侯同綬」也。</span>諸王女皆封鄉、亭公主，儀服同鄉、亭侯。<span class="style7">鄉、亭侯視中二千石。</span>肅宗唯特封東平憲王蒼、琅邪孝王京女為縣公主。<span class="style7">東平王傳曰：「封蒼女五人為縣公主。」孝王女，傳不見其數。</span>其後安帝、桓帝妹亦封長公主，同之皇女。<span class="style7">案：鄧禹玄孫少府襃尚舞陰長公主，耿弇曾孫侍中良尚濮陽長公主，岑彭玄孫魏郡守熙尚涅陽長公主，來歙玄孫虎賁中郎將定尚平氏長公主，並安帝妹也。長社、益陽公主，桓帝妹也。解見上。</span>其皇女封公主者，所生之子襲母封為列侯，<span class="style7">溤定，獲嘉公主子，襲封獲嘉侯；馮奮，平陽公主子，襲封平陽侯。此其類也。</span>皆傳國於後。鄉、亭之封，則不傳襲。其職僚品秩，事在百官志。<span class="style7">沈約謝儼傳曰：「范曄所撰十志，一皆託儼。搜撰垂畢，遇曄敗，悉蠟以覆車。宋文帝令丹陽尹徐湛之就儼尋求，巳不復得，一代以為恨。其志今闕。」續漢志曰：「諸公主家令一人，六百石；丞一人，三百石；其餘屬吏，增減無常。」漢官儀曰「長公主傅一人，私府長一人，食官一人，永巷長一人，家令一人，秩皆六百石，各有員吏。而鄉公主傅一人，秩六百石，僕一人，六百石，家丞一人，三百石」也。</span>不足別載，故附于后紀末。</p>
                  <p>皇女義王，建武十五年封舞陽長公主，適延陵鄉侯太僕梁松。<span class="style7">舞陽，縣，屬潁川郡。松，梁統之子。其傳云：「尚光武女舞陰公主。」又鄧訓傳：「舞陰公主子梁扈，有罪，訓與交通。」此云舞陽，誤也。</span>松坐誹謗誅。</p>
                  <p>皇女中禮，十五年封涅陽公主，適顯親侯大鴻臚竇固，<span class="style7">涅陽，屬南陽郡。顯親，縣，屬漢陽郡。固，竇融子。</span>肅宗尊為長公主。</p>
                  <p>皇女紅夫，十五年封館陶公主，適駙馬都尉韓光。光坐與淮陽王延謀反誅。</p>
                  <p>皇女禮劉，十七年封淯陽公主，適陽安侯長樂少府郭璜。<span class="style7">璜，郭況子也。</span>璜坐與竇憲謀反誅。</p>
                  <p>皇女綬，<span class="style7">「綬」一作「緩」。</span>二十一年封酈邑公主，適新陽侯世子陰豐。豐害主，誅死。<span class="style7">酈，縣，屬南陽郡，音擲亦反。新陽，縣，屬汝南郡。豐，陰就子。</span></p>
                  <p>世祖五女</p>
                  <p>皇女姬，永平二年封獲嘉長公主，適楊邑侯將作大匠馮柱。<span class="style7">獲嘉，縣，屬河內郡。楊邑，縣，屬太原郡。柱，馮魴子。</span></p>
                  <p>皇女奴，三年封平陽公主，<span class="style7">平陽，縣，屬河東郡。</span>適大鴻臚馮順。<span class="style7">馮勤子也。</span></p>
                  <p>皇女迎，<span class="style7">「迎」或作「延」。</span>三年封隆慮公主，<span class="style7">隆慮，縣，屬河內郡。</span>適牟平侯耿襲。<span class="style7">牟平，縣，屬東萊郡。襲，耿弇弟舒之子。</span></p>
                  <p>皇女次，二年封平氏公主。<span class="style7">平氏，縣，屬南陽郡。旣不言所適，不顯始終，蓋史闕之也。它皆倣此。</span></p>
                  <p>皇女致，三年封沁水公主，<span class="style7">沁水，縣，屬河內郡。</span>適高密侯鄧乾。<span class="style7">乾，鄧震之子，禹之孫。</span></p>
                  <p>皇女小姬，十二年封平臯公主，<span class="style7">平臯，縣，屬河內郡。</span>適昌安侯侍中鄧蕃。<span class="style7">昌安，縣，屬高密國。蕃，鄧襲子，禹之孫也。</span></p>
                  <p>皇女仲，十七年封浚儀公主，適軮侯黃門侍郎王度。<span class="style7">「軮」，志作「軑」，音忕。師古曰：又音徒系反。軮，縣，屬江夏郡。度，王符子，霸之孫。</span></p>
                  <p>皇女惠，十七年封武安公主，適征羌侯世子黃門侍郎來棱，<span class="style7">征羌，縣，屬汝南郡。棱，襃之子，歙之孫。</span>安帝尊為長公主。</p>
                  <p>皇女臣，建初元年封魯陽公主。<span class="style7">魯陽，縣，屬南陽郡。</span></p>
                  <p>皇女小迎，元年封樂平公主。<span class="style7">樂平，太清縣，屬東郡，章帝更名。</span></p>
                  <p>皇女小民，元年封成安公主。<span class="style7">成安，縣，屬潁川郡。</span></p>
                  <p>顯宗十一女</p>
                  <p>皇女男，建初四年封武德長公主。</p>
                  <p>皇女王，四年封平邑公主，<span class="style7">平邑，縣，屬代郡，今魏郡昌樂東北又有平邑城。</span>適黃門侍郎馮由。</p>
                  <p>皇女吉，永元五年封陰安公主。<span class="style7">陰安，縣，屬魏郡。</span></p>
                  <p>肅宗三女。</p>
                  <p>皇女保，延平元年封脩武長公主。<span class="style7">脩武，縣，屬河內郡。</span></p>
                  <p>皇女成，元年封共邑公主。<span class="style7">共，縣，屬河內郡。</span></p>
                  <p>皇女利，元年封臨潁公主。<span class="style7">縣，屬潁川郡。</span>適即墨侯侍中賈建。<span class="style7">即墨，縣，屬膠東國。建，賈參子，復之曾孫。</span></p>
                  <p>皇女興，元年封聞喜公主。<span class="style7">聞喜，縣，屬河東郡。</span></p>
                  <p>和帝四女。</p>
                  <p>皇女生，永和三年封舞陽長公主。</p>
                  <p>皇女成男，三年封冠軍長公主。<span class="style7">冠軍，縣，屬南陽郡。</span></p>
                  <p>皇女廣，永和六年封汝陽長公主。<span class="style7">汝陽，縣，屬汝南郡。</span></p>
                  <p>順帝三女。</p>
                  <p>皇女華，延熹元年封陽安長公主，適不其侯輔國將軍伏完。<span class="style7">完，伏湛五世孫。</span></p>
                  <p>皇女堅，七年封潁陰長公主。<span class="style7">潁陰，縣，屬潁川郡。</span></p>
                  <p>皇女脩，九年封陽翟長公主。</p>
                  <p>桓帝三女。</p>
                  <p>皇女某，光和三年封萬年公主。</p>
                  <p>靈帝一女。</p>
                  <hr />
  </div>
		 <div class="next1"><a href="010a.htm">上卷</a> / <a href="a03.htm">後漢書目錄</a> / <a href="011.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

