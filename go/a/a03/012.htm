<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十二‧列傳第二</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十二 ‧ 列傳第二</span>   
    <hr />
                  <p class="style11">王昌　劉永　龐萌　張步　李憲　彭寵　盧芳</p>
				  <p>王昌一名郎，趙國邯鄲人也。素為卜相工，明星歷，常以為河北有天子氣。時趙繆王子林<span class="style7">景帝七代孫也。</span>好竒數，<span class="style7">術數。</span>任俠於趙、魏間，多通豪猾，而郎與之親善。初，王莽篡位，長安中或自稱成帝子子輿者，莽殺之。<span class="style7">王莽傳曰，時男子武仲自稱劉子輿。</span>郎緣是詐稱真子輿，云「母故成帝謳者，甞下殿卒僵，須臾有黃氣從上下，半日乃解，遂姙身就館。趙后欲害之，<span class="style7">趙飛燕也。</span>偽易他人子，以故得全。<span class="style7">東觀記曰「宮婢生子，正與同時，即易之」也。</span>輿年十二，識命者郎中李曼卿，<span class="style7">識命謂知天命也。</span>與俱至蜀；十七，到丹陽；<span class="style7">丹陽，楚所封地，在今歸州秭歸縣東也。</span>二十，還長安；展轉中山，來往燕、趙，以須天時」。<span class="style7">須，待也。</span>林等愈動疑惑；乃與趙國大豪李育、張參等通謀，規共立郎。會人間傳赤眉將度河，林等因此宣言赤眉當立劉子輿以觀衆心，百姓多信之。</p>
                  <p>更始元年十二月，林等遂率卒車騎數百，晨入邯鄲城，止於王宮，<span class="style7">故趙王之宮也。</span>立郎為天子。林為丞相，李育為大司馬，張參為大將軍。分遣將帥，徇下幽、兾。移檄州郡曰：「制詔部刺史、郡太守曰：朕，孝成皇帝子子輿者也。昔遭趙氏之禍，因以王莽篡殺，賴知命者將護朕躬，<span class="style7">東觀記曰，知命者謂侍郎韓公等。</span>解形河濵，<span class="style7">解形猶脫身也。</span>削迹趙、魏。王莽竊位，獲罪於天，天命佑漢，故使東郡太守翟義、嚴鄉侯劉信，擁兵征討，出入胡、漢。普天率土，知朕隱在人間。南嶽諸劉，<span class="style7">聖公、光武本自舂陵北徙。故舂陵近衡山，故曰「南嶽諸劉」也。</span>為其先驅。朕仰觀天文，乃興于斯，以今月壬辰即位趙宮。休氣熏蒸，應時獲雨。蓋聞為國，子之襲父，古今不易。劉聖公未知朕，故且持帝號。諸興義兵，咸以助朕，皆當裂土享祚子孫。已詔聖公及翟太守，亟與功臣詣行在所。<span class="style7">天子所在曰行在所。</span>疑刺史、二千石皆聖公所置，未覩朕之沈滯，或不親去就，強者負力，<span class="style7">負，恃也</span>弱者惶惑。今元元創痍，已過半矣，<span class="style7">痍，傷也。</span>朕甚悼焉，故遣使者班下詔書。」郎以百姓思漢，旣多言翟義不死，故詐稱之，以從人望。於是趙國以北，遼東以西，皆從風而靡。</p>
                  <p>明年，光武自薊得郎檄，南走信都，<span class="style7">走，趣也，音子豆反。</span>發兵徇旁縣，遂攻栢人，不下。議者以為守栢人不如定鉅鹿，光武乃引兵東北圍鉅鹿。郎太守王饒據城，數十日連攻不剋。耿純說曰：「乆守王饒，士衆疲敝，不如及大兵精銳，進攻邯鄲。若王郎已誅，王饒不戰自服矣。」光武善其計，乃留將軍鄧滿<span class="style7">續漢書「滿」作「蒲」。</span>守鉅鹿，而進軍邯鄲，屯其郭北門。</p>
                  <p>郎數出戰不利，乃使其諫議大夫杜威持節請降。威雅稱郎實成帝遺體。光武曰：「設使成帝復生，天下不可得，況詐子輿者乎！」威請求萬戶侯。光武曰：「顧得全身可矣。」<span class="style7">顧猶念也。</span>威曰：「邯鄲雖鄙，并力固守，尚曠日月，終不君臣相率但全身而已。」遂辭而去。急攻之二十餘日，郎少傅李立為反間，開門內漢兵，遂拔邯鄲。郎夜亡走，道死，追斬之。</p>
                  <p>劉永者，梁郡睢陽人，梁孝王八世孫也。傳國至父立。元始中，立與平帝外家衛氏交通，<span class="style7">衞氏，平帝母家也，中山衞子豪之女。</span>為王莽所誅。</p>
                  <p>更始即位，永先詣洛陽，紹封為梁王，都睢陽。永聞更始政亂，遂據國起兵，以弟防為輔國大將軍，防弟少公御史大夫，封魯王。遂招諸豪傑沛人周建等，並署為將帥，攻下濟陰、山陽、沛、楚、淮陽、汝南，凡得二十八城。又遣使拜西防賊帥山陽佼彊為橫行將軍。<span class="style7">西防，縣名，故城在今宋州單父縣北。佼音絞。</span>是時東海人董憲起兵據其郡，而張步亦定齊地。永遣使拜憲翼漢大將軍，步輔漢大將軍，與共連兵，遂專據東方。及更始敗，永自稱天子。</p>
                  <p>建武二年夏，光武遣虎牙大將軍蓋延等伐永。初，陳留人蘇茂為更始討難將軍，與朱鮪等守洛陽。鮪旣降漢，茂亦歸命，光武因使茂與蓋延俱攻永。軍中不相能，茂遂反，殺淮陽太守，掠得數縣，據廣樂而臣於永。永以茂為大司馬、淮陽王。蓋延遂圍睢陽，數月，拔之，永將家屬走虞。<span class="style7">虞，縣名，屬梁國，故城在今宋州虞城縣。</span>虞人反，殺其母及妻子，永與麾下數十人奔譙。蘇茂、佼彊、周建合軍救永，為蓋延所敗，茂奔還廣樂，彊、建從永走保湖陵。三年春，永遣使立張步為齊王，董憲為海西王。於是遣大司馬吳漢等圍蘇茂於廣樂，周建率衆救茂，茂、建戰敗，弃城復還湖陵，而睢陽人反城迎永。<span class="style7">反音幡。</span>吳漢與蓋延等合軍圍之，城中食盡，永與茂、建走酇。<span class="style7">今亳州縣也。酇音在何反。</span>諸將追急，永將慶吾斬永首降，封吾為列侯。蘇茂、周建奔垂惠，共立永子紆為梁王。佼彊還保西防。</p>
                  <p>四年秋，遣捕虜將軍馬武、騎都尉王霸圍紆、建於垂惠，蘇茂將五校兵救之，紆、建亦出兵與武等戰，不剋，而建兄子誦反，閉城門拒之。建、茂、紆等皆走，建於道死，茂奔下邳與董憲合，紆奔佼彊。五年，遣驃騎大將軍杜茂攻佼彊於西防，彊與劉紆奔董憲。</p>
                  <p>時平狄將軍龐萌反叛，遂襲破蓋延，引兵與董憲連和，自號東平王，屯桃鄉之北。<span class="style7">桃鄉故城在今兖州龔丘縣西北也。</span></p>
                  <p>龐萌，山陽人。初亡命在下江兵中。更始立，以為兾州牧，將兵屬尚書令謝躬，共破王郎。及躬敗，萌乃歸降。光武即位，以為侍中。萌為人遜順，甚見信愛。帝常稱曰：「可以託六尺之孤，寄百里之命者，<span class="style7">解見明紀。</span>龐萌是也。」拜為平狄將軍，與蓋延共擊董憲。</p>
                  <p>時詔書獨下延而不及萌，萌以為延譖己，自疑，遂反。帝聞之，大怒，乃自將討萌。與諸將書曰：「吾常以龐萌社稷之臣，將軍得無笑其言乎？老賊當族。其各厲兵馬，會睢陽！」憲聞帝自討龐萌，乃與劉紆、蘇茂、佼彊去下邳，還蘭陵，使茂、彊助萌，合兵三萬，急圍桃城。</p>
                  <p>帝時幸蒙，聞之，乃留輜重，自將輕騎三千，步卒數萬，晨夜馳赴，次任城，去桃鄉六十里。旦日，諸將請進，賊亦勒兵挑戰，帝不聽，乃休士養銳，以挫其鋒。城中聞車駕至，衆心益固。時吳漢等在東郡，馳使召之。萌等乃悉兵攻城，二十餘日，衆疲困而不能下。及吳漢與諸將到，乃率衆軍進桃城，而帝親自搏戰，大破之。萌、茂、彊夜棄輜重逃奔，董憲乃與劉紆悉其兵數萬人屯昌慮，自將銳卒拒新陽。<span class="style7">新陽，縣，屬東海郡。</span>帝先遣吳漢擊破之，憲走還昌慮。漢進守之，憲恐，乃招誘五校餘賊步騎數千人屯建陽，<span class="style7">建陽，縣，屬東海郡，故城在今沂州丞縣北。丞音時證反。</span>去昌慮三十里。</p>
                  <p>帝至蕃，<span class="style7">蕃音皮，又音婆。</span>去憲所百餘里。諸將請進，帝不聽，知五校乏食當退，勑各堅壁以待其敝。頃之，五校糧盡，果引去。帝乃親臨，四面攻憲，三日，復大破之，衆皆奔散。遣吳漢追擊之，佼彊將其衆降，蘇茂奔張步，憲及龐萌走入繒山。<span class="style7">繒，縣名，故城在今沂州承縣東北。繒山，即其縣之山也。</span>數日，吏士聞憲尚在，復往往相聚，得數百騎，迎憲入郯城。吳漢等復攻拔郯，憲與龐萌走保朐。<span class="style7">縣名，屬東海郡，今海州朐山縣西有故朐城，秦始皇立石以為東闕門，即此地也。</span>劉紆不知所歸，軍士高扈斬其首降，梁地悉平。</p>
                  <p>吳漢進圍朐。明年，城中穀盡，憲、萌潛出，襲取贛榆，<span class="style7">贛榆，縣名，今海州東海縣也。贛音貢。</span>琅邪太守陳俊攻之，憲、萌走澤中。會吳漢下朐城，進盡獲其妻子。憲乃流涕謝其將士曰：「妻子皆已得矣。<span class="style7">為吳漢所得也。</span>嗟乎！乆苦諸卿。」乃將數十騎夜去，欲從閒道歸降，而吳漢校尉韓湛追斬憲於方與，<span class="style7">方與音防預。</span>方與人黔陵亦斬萌，皆傳首洛陽。封韓湛為列侯，黔陵關內侯。</p>
                  <p>張步字文公，琅邪不其人也。漢兵之起，步亦聚衆數千，轉攻傍縣，下數城，自為五威將軍，遂據本郡。</p>
                  <p>更始遣魏郡王閎為琅邪太守，步拒之，不得進。閎為檄，曉喻吏人降，得贛榆等六縣，收兵數千人，與步戰，不勝。時梁王劉永自以更始所立，貪步兵彊，承制拜步輔漢大將軍、忠節侯，督青徐二州，使征不從命者，步貪其爵號，遂受之。乃理兵於劇，<span class="style7">劇，縣名，在今青州壽光縣南也。</span>以弟弘為衛將軍，弘弟藍玄武大將軍，藍弟壽高密太守。遣將徇太山、東萊、城陽、膠東、北海、濟南、齊諸郡，皆下之。</p>
                  <p>步拓地濅廣，<span class="style7">濅，漸也。</span>兵甲日盛。王閎懼其衆散，乃詣步相見，欲誘以義方。步大陳兵引閎，怒曰：「步有何過，君前見攻之甚乎！」閎按劔曰：「太守奉朝命，而文公擁兵相距，閎攻賊耳，何謂甚邪！」步嘿然，良乆，離席跪謝，乃陳樂獻酒，待以上賔之禮，令閎關掌郡事。<span class="style7">關，通也。</span></p>
                  <p>建武三年，光武遣光祿大夫伏隆持節使齊，拜步為東萊太守。劉永聞隆至劇，乃馳遣立步為齊王，步即殺隆而受永命。</p>
                  <p>是時帝方北憂漁陽，南事梁、楚，故步得專集齊地，據郡十二。及劉永死，步等欲立永子紆為天子，自為定漢公，置百官。王閎諫曰：「梁王以奉本朝之故，是以山東頗能歸之。今尊立其子，將疑衆心。且齊人多詐，<span class="style7">汲黯目公孫弘之詞。</span>宜且詳之。」步乃止。五年，步聞帝將攻之，以其將費邑為濟南王，屯歷下。冬，建威大將軍耿弇破斬費邑，進拔臨淄。步以弇兵少遠客，可一舉而取，乃悉將其衆攻弇於臨淄。步兵大敗，還奔劇。帝自幸劇。步退保平壽，<span class="style7">今青州北海縣也。</span>蘇茂將萬餘人來救之。茂讓步曰：「以南陽兵精，延岑善戰，而耿弇走之。大王柰何就攻其營？旣呼茂，不能待邪？」步曰：「負負，無可言者。」<span class="style7">負，愧也。再言之者，愧之甚。</span>帝乃遣使告步、茂，能相斬降者，封為列侯。步遂斬茂，使使奉其首降。步三弟各自繫所在獄，皆赦之。封步為安丘侯，後與家屬居洛陽。王閎亦詣劇降。</p>
                  <p>八年夏，步將妻子逃奔臨淮，與弟弘、藍欲招其故衆，乘船入海，琅邪太守陳俊追擊斬之。</p>
                  <p>王閎者，王莽叔父平阿侯譚之子也，哀帝時為中常侍。時倖臣董賢為大司馬，寵愛貴盛，閎屢諫，忤旨。哀帝臨崩，以璽綬付賢曰：「無妄以與人。」時國無嗣主，內外恇懼，閎白元后，請奪之；即帶劔至宣德後闥，<span class="style7">三輔黃圖曰，未央宮有宣德殿。闥，宮中門也。</span>舉手叱賢曰：「宮車晏駕，國嗣未立，公受恩深重，當俯伏號泣，何事久持璽綬以待禍至邪！」賢知閎必死，不敢拒之，乃跪授璽綬。閎持上太后，朝廷壯之。及王莽篡位，僭忌閎，乃出為東郡太守。閎懼誅，常繫藥手內。莽敗，漢兵起，閎獨完全東郡三十餘萬戶，歸降更始。</p>
                  <p>李憲者，潁川許昌人也。王莽時為廬江屬令。<span class="style7">王莽每郡置屬令，職如都尉。</span>莽末，江賊王州公等起衆十餘萬，攻掠郡縣，莽以憲為偏將軍、廬江連率，擊破州公。莽敗，憲據郡自守。更始元年，自稱淮南王。建武三年，遂自立為天子，置公卿百官，擁九城，衆十餘萬。</p>
                  <p>四年秋，光武幸壽春，遣楊武將軍馬成等擊憲，圍舒。<span class="style7">廬江舒縣。</span>至六年正月，拔之。憲亡走，其軍士帛意<span class="style7">帛，姓也，宋帛產之後，見韓非子也。</span>追斬憲而降，憲妻子皆伏誅。封帛意漁浦侯。</p>
                  <p>後憲餘黨淳于臨等猶聚衆數千人，屯灊山，攻殺安風令。<span class="style7">灊山、安豐，皆縣名，屬廬江郡。灊縣故城，今壽州也。</span>楊州牧歐陽歙遣兵不能剋，帝議欲討之。廬江人陳衆為從事，白歙請得喻降臨；<span class="style7">曉喻其意而降之也。</span>於是乘單車，駕白馬，往說而降之。灊山人共生為立祠，號「白馬陳從事」云。</p>
                  <p>彭寵字伯通，南陽宛人也。父宏，哀帝時為漁陽太守，偉容貌，能飲飯，<span class="style7">飯音扶遠反。</span>有威於邊。王莽居攝，誅不附己者，宏與何武、鮑宣並遇害。</p>
                  <p>寵少為郡吏，地皇中，為大司空士，<span class="style7">王莽時九卿分屬三公，每一卿置元士三人。</span>從王邑東拒漢軍。到洛陽，聞同產弟在漢兵中，懼誅，即與鄉人吳漢亡至漁陽，抵父時吏。<span class="style7">抵，歸也。</span>更始立，使謁者韓鴻持節徇北州，<span class="style7">謂幽、并也。</span>承制得專拜二千石已下。鴻至薊，以寵、漢並鄉閭故人，相見歡甚，即拜寵偏將軍，行漁陽太守事，漢安樂令。<span class="style7">安樂，縣名，屬漁陽郡，故城在今幽州潞縣西北也。</span></p>
                  <p>及光武鎮慰河北，至薊，以書招寵。寵具牛酒，將上謁。會王郎詐立，傳檄燕、趙，遣將徇漁陽、上谷，急發其兵，北州衆多疑惑，欲從之。吳漢說寵從光武，語在漢傳。會上谷太守耿況亦使功曹寇恂詣寵，結謀共歸光武。寵乃發步騎三千人，以吳漢行長史，及都尉嚴宣、護軍蓋延、狐奴令王梁，<span class="style7">狐奴，縣名，屬漁陽郡。</span>與上谷軍合而南，及光武於廣阿。光武承制封寵建忠侯，賜號大將軍。遂圍邯鄲，寵轉糧食，前後不絕。</p>
                  <p>及王郎死，光武追銅馬，北至薊。寵上謁，自負其功，<span class="style7">負，恃也。</span>意望甚焉，光武接之不能滿，以此懷不平。<span class="style7">不能滿其意，故心不平也。</span>光武知之，以問幽州牧朱浮。浮對曰：「前吳漢北發兵時，大王遺寵以所服劔，又倚以為北道主人。寵謂至當迎閤握手，交歡並坐。今旣不然，所以失望。」浮因曰：「王莽為宰衡時，甄豐旦夕入謀議，時人語曰『夜半客，甄長伯。』<span class="style7">長伯，豐字也。豐，平帝時為少府，王莽篡位時為更始將軍。</span>及莽篡位後，豐意不平，卒以誅死。」光武大笑，以為不至於此。及即位，吳漢、王梁，寵之所遣，並為三公，而寵獨無所加，愈怏怏不得志。歎曰：「我功當為王；但爾者，陛下忘我邪？」</p>
                  <p>是時北州破散，而漁陽差完，有舊鹽鐵官，寵轉以貿穀，<span class="style7">貿，易也。</span>積珍寶，益富彊。朱浮與寵不相能，浮數譖搆之。建武二年春，詔徵寵，寵意浮賣己，上疏願與浮俱徵。又與吳漢、蓋延等書，盛言浮枉狀，<span class="style7">枉，譖己之狀也。</span>固求同徵。帝不許，益以自疑。而其妻素剛，不堪抑屈，固勸無受召。寵又與常所親信吏計議，皆懷怨於浮，莫有勸行者。帝遣寵從弟子后蘭卿喻之，寵因留子后蘭卿，遂發兵反，拜署將帥，自將二萬餘人攻朱浮於薊，分兵徇廣陽、上谷、右北平。又自以與耿況俱有重功，而恩賞並薄，數遣使要誘況，況不受，輒斬其使。</p>
                  <p>秋，帝使游擊將軍鄧隆救薊。隆軍潞南，浮軍擁奴，遣吏奏狀。帝讀檄，怒謂使吏曰：「營相去百里，其勢豈可得相及？比若還，<span class="style7">若，汝也。</span>北軍必敗矣。」寵果盛兵臨河以拒隆，又別發輕騎三千襲其後，大破隆軍。浮遠，遂不能救，引而去。明年春，寵遂拔右北平、上谷數縣。遣使以美女繒綵賂遺匈奴，要結和親。單于使左南將軍七八千騎，往來為游兵以助寵。又南結張步及富平獲索諸豪傑，皆與交質連衡。<span class="style7">交質謂交相為質也。左傳曰：「交質往來，道路無壅。」前書音義曰：「以利合曰從，以威力相脅曰衡。」</span>遂攻拔薊城，自立為燕王。</p>
                  <p>其妻數惡夢，又多見恠變，<span class="style7">東觀記曰：「夢臝袒冠幘，踰城，髡徒推之。」又「寵堂上聞蝦蟆聲在火罏下，鑿地求之，不得」也。</span>卜筮及望氣者皆言兵當從中起。寵疑子后蘭卿質漢歸，故不信之，使將兵居外，無親於中。五年春，寵齋，獨在便室。<span class="style7">便坐之室，非正室也。</span>蒼頭子密等三人因寵卧寐，共縛著牀，告外吏云：「大王齋禁，皆使吏休。」偽稱寵命敎，収縛奴婢，各置一處。又以寵命呼其妻。妻入，大驚。<span class="style7">東觀記曰：「妻入，驚曰：『奴反！』奴乃捽其妻頭，擊其頰。」</span>寵急呼曰：「趣為諸將軍辦裝。」<span class="style7">呼奴為將軍，欲其赦己也。</span>於是兩奴將妻入取寶物，留一奴守寵。寵謂守奴曰：「若小兒，我素愛也，今為子密所迫劫耳。解我縛，當以女珠妻汝，家中財物皆與若。」小奴意欲解之，視戶外，見子密聽其語，遂不敢解。於是収金玉衣物，至寵所裝之，被馬六疋，使妻縫兩縑囊。昬夜後，解寵手，令作記告城門將軍云：「今遣子密等至子后蘭卿所，速開門出，勿稽留之。」<span class="style7">稽，停也。</span>書成，即斬寵及妻頭，置囊中，便持記馳出城，因以詣闕，封為不義侯。明旦，閤門不開，官屬踰牆而入，見寵屍，驚怖。其尚書韓立等共立寵子午為王，以子后蘭卿為將軍。國師韓利斬午首，詣征虜將軍祭遵降。夷其宗族。</p>
                  <p>盧芳字君期，安定三水人也，居左谷中。<span class="style7">續漢志曰三水縣有左右谷，故城在今涇州安定縣南。</span>王莽時，天下咸思漢德，芳由是詐自稱武帝曾孫劉文伯。曾祖母匈奴谷蠡渾邪王之姊為武帝皇后，生三子。遭江充之亂，太子誅，皇后坐死，中子次卿亡之長陵，小子回卿逃於左谷。霍將軍立次卿，迎回卿，回卿不出，因居左谷，生子孫卿，孫卿生文伯。常以是言誑惑安定間。王莽末，乃與三水屬國羌胡起兵。更始至長安，徵芳為騎都尉，使鎮撫安定以西。</p>
                  <p>更始敗，三水豪傑共計議，以芳劉氏子孫，宜承宗廟，乃共立芳為上將軍、西平王，<span class="style7">欲平定西方，故以為號。</span>使使與西羌、匈奴結和親。單于曰：「匈奴本與漢約為兄弟。<span class="style7">高祖時，與冒頓單于約為兄弟。</span>後匈奴中衰，呼韓邪單于歸漢，漢為發兵擁護，世世稱臣。<span class="style7">呼韓邪單于降漢，入朝，宣帝擁護，國內遂定。</span>今漢亦中絕，劉氏來歸我，亦當立之，令尊事我。」乃使句林王將數千騎迎芳，<span class="style7">句音古侯反。</span>芳與兄禽、弟程俱入匈奴。單于遂立芳為漢帝。以程為中郎將，將胡騎還入安定。初，五原人李興、隨昱，朔方人田颯，代郡人石鮪、閔堪，各起兵自稱將軍。建武四年，單于遣無樓且渠王入五原塞，<span class="style7">塞屬五原郡，因以為名。</span>與李興等和親，告興欲令芳還漢地為帝。五年，李興、閔堪引兵至單于庭迎芳，與俱入塞，都九原縣。<span class="style7">九原，縣名，故城在勝州銀山縣也。</span>掠有五原、朔方、雲中、定襄、鴈門五郡，並置守令，與胡通兵，侵苦北邊。</p>
                  <p>六年，芳將軍賈覽將胡騎擊殺代郡太守劉興。芳後以事誅其五原太守李興兄弟，而其朔方太守田颯、雲中太守橋扈恐懼，叛芳，舉郡降，光武令領職如故。後大司馬吳漢、驃騎大將軍杜茂數擊芳，並不剋。十二年，芳與賈覽共攻雲中，乆不下，其將隨昱留守九原，欲脅芳降。芳知羽翼外附，心膂內離，遂棄輜重，與十餘騎亡入匈奴，其衆盡歸隨昱。昱乃隨使者程恂詣闕。拜昱為五原太守，封鐫胡侯，<span class="style7">鐫謂琢鑿之，故以為名。下有鐫羌侯，即其類。</span>昱弟憲武進侯。</p>
                  <p>十六年，芳復入居高栁，<span class="style7">高栁，縣名，故城在今雲州定襄縣。</span>與閔堪兄林使使請降。乃立芳為代王，堪為代相，林為代太傅，賜繒二萬匹，因使和集匈奴。芳上疏謝曰：「臣芳過託先帝遺體，棄在邊陲。社稷遭王莽廢絕，以是子孫之憂，所宜共誅，故遂西連羌戎，北懷匈奴。單于不忘舊德，權立救助。是時兵革並起，往往而在。臣非敢有所貪覬，<span class="style7">覬，望也。</span>期於奉承宗廟，興立社稷，是以乆僭號位，十有餘年，罪宜萬死。陛下聖德高明，躬率衆賢，海內賔服，惠及殊俗。以胏附之故，<span class="style7">胏附，若肝胏相附著，猶言親戚也。</span>赦臣芳罪，加以仁恩，封為代王，使備北藩。無以報塞重責，兾必欲和輯匈奴，<span class="style7">輯音才入反。郭景純云古「集」字。</span>不敢遺餘力，負恩貸。<span class="style7">負猶背也。</span>謹奉天子玉璽，思望闕庭。」詔報芳朝明年正月。其冬，芳入朝，南及昌平，<span class="style7">昌平，縣名，故城在今幽州昌平縣東南。</span>有詔止，令更朝明嵗。芳自道還，憂恐，乃復背叛，遂反，與閔堪、閔林相攻連月。匈奴遣數百萬騎迎芳及妻子出塞。芳留匈奴中十餘年，病死。</p>
                  <p>初，安定屬國胡與芳為冦，及芳敗，胡人還鄉里，積苦縣官徭役，其中有駮馬少伯者，素剛壯；二十一年，遂率種人反叛，與匈奴連和，屯聚青山。<span class="style7">青山，在今慶州，有青山水。</span>乃遣將兵長史陳訢，<span class="style7">呂忱云：「訢，古『欣』字。」</span>率三千騎擊之，少伯乃降。徙於冀縣。<span class="style7">冀縣屬天水郡，今秦州伏羌縣。</span></p>
                  <p>論曰：傳稱「盛德必百世祀」，<span class="style7">左傳晉侯問於史趙曰：「陳其遂亡乎？」對曰：「未也。臣聞盛德必百代祀，虞之代數未也。」</span>孔子曰「寬則得衆」。夫能得衆心，則百世不忘矣。觀更始之際，劉氏之遺恩餘烈，英雄豈能抗之哉！然則知高祖、孝文之寬仁，結於人心深矣。周人之思邵公，愛其甘棠，<span class="style7">詩序曰：「甘棠，美邵伯也。邵伯聽訟於甘棠之下，周人思之，不伐其樹。」</span>又況其子孫哉！劉氏之再受命，蓋以此乎！若數子者，豈有國之遠圖哉！因時擾攘，苟恣縱而已耳，然猶以附假宗室，能掘強歲月之間。<span class="style7">掘強謂強梁也。前書伍被謂淮南王安曰：「掘強江淮之間，苟延歲月之命。」</span>觀其智略，固無足以憚漢祖，發其英靈者也。<span class="style7">言此數子非漢祖之敵，不足奮發英靈而憚畏之也。</span></p>
                  <p>贊曰：天地閉革，<span class="style7">革，改也，易曰：「天地閉，賢人隱。」又曰：「天地革而四時成，湯、武革命，順乎天而應乎人。」</span>野戰羣龍。<span class="style7">喻英雄並起也。易曰：「龍戰于野，其血玄黃。」又曰「羣龍無首，吉」也。</span>昌、芳僭詐，梁、齊連鋒。<span class="style7">梁王劉永，齊王張步。</span>寵負強地，<span class="style7">據漁陽也。</span>憲縈深江。<span class="style7">起廬江也。</span>實惟非律，代委神邦。<span class="style7">易曰：「師出以律。」律，法也。言反叛非用師之法，故更代破滅，委棄其神皐之國，伏於光武也。</span></p>
                  <hr />
  </div>
		 <div class="next1"><a href="011.htm">上卷</a> / <a href="a03.htm">後漢書目錄</a> / <a href="013.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

