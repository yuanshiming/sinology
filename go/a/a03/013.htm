<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十三‧隗囂公孫述列傳第三</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十三 ‧ 隗囂公孫述列傳第三</span>   
    <hr />
                  <p>隗囂<span class="style7">囂音五高反。</span>字季孟，天水成紀人也。<span class="style7">成紀，縣名，故城在今秦州隴城縣西北。</span>少仕州郡。王莽國師劉歆引囂為士。<span class="style7">王莽置國師，位上公，士其屬官也。莽置九卿，分屬三公，每一卿置大夫三人，一大夫置元士三人。</span>歆死，囂歸鄉里。季父崔，素豪俠，能得衆。聞更始立而莽兵連敗，於是乃與兄義及上邽人楊廣、兾人周宗謀起兵應漢。囂止之曰：「夫兵，凶事也。<span class="style7">史記范蠡曰：「兵者凶器，戰者逆德。」</span>宗族何辜！」崔不聽，遂聚衆數千人，攻平襄，殺莽鎮戎大尹。<span class="style7">平襄，縣名，屬天水郡，故城在今秦州伏羌縣西北。王莽改天水郡曰鎮戎郡，守曰大尹。</span>崔、廣等以為舉事宜立主以一衆心，咸謂囂素有名，好經書，遂共推為上將軍。囂辭讓不得已，曰：「諸父衆賢不量小子。必能用囂言者，乃敢從命。」衆皆曰「諾」。</p>
                  <p>囂旣立，遣使聘請平陵人方望，以為軍師。<span class="style7">平陵，縣名，屬右扶風也。</span>望至，說囂曰：「足下欲承天順民，輔漢而起，今立者乃在南陽，王莽尚據長安，雖欲以漢為名，其實無所受命，將何以見信於衆乎？宜急立高廟，稱臣奉祠，所謂『神道設敎』，求助人神者也。<span class="style7">易觀卦曰：「聖人神道設敎而天下服矣。」</span>且禮有損益，質文無常。削地開兆，<span class="style7">除地以開兆域。</span>茅茨土階，以致其肅敬。雖未備物，神明其舍諸。」囂從其言，遂立廟邑東，祀高祖、太宗、世宗。囂等皆稱臣執事，史奉璧而告。<span class="style7">史，祝史也。璧者，所以祀神也。</span>祝畢，有司穿坎于庭，<span class="style7">周禮司盟掌盟載之法也。鄭玄注曰：「載，盟辭也。書其辭於策，殺牲取血，坎其牲，加書於上而薶之。」</span>牽馬操刀，奉盤錯鍉，遂割牲而盟。<span class="style7">臣賢按：蕭該音引字詁「鍉即題，音徒啟反。」方言曰：「宋楚之閒，謂盎為題」。據下文云「鍉不濡血」，明非盆盎之類。前書匈奴傳云「漢遣韓昌等與單于及大臣俱登諾水東山，刑白馬，單于以徑路刀、金留犁撓酒」。應劭云「留犁，飯匕也。撓，擾也。以匕攪血而歃之」。今亦奉盤措匙而歃也。以此而言，鍉即匙字。錯，置也，音七故反。</span>曰：「凡我同盟三十一將，十有六姓，允承天道，興輔劉宗。如懷姦慮，明神殛之。<span class="style7">殛，誅也。</span>高祖、文皇、武皇，俾墜厥命，厥宗受兵，族類滅亡。」有司奉血鍉進，護軍舉手揖諸將軍曰：「鍉不濡血，歃不入口，是欺神明也，厥罰如盟。」旣而薶血加書，一如古禮。</p>
                  <p>事畢，移檄告郡國曰：</p>
                  <p>　　漢復元年七月己酉朔。己巳，上將軍隗囂、白虎將軍隗崔、左將軍隗義、右將軍楊廣、明威將軍王遵、雲旗將軍周宗等，告州牧、部監、郡卒正、連率、大尹、尹、尉隊大夫、屬正、屬令：<span class="style7">莽以周官王制之文，置卒正、連率、大尹。大尹職如太守。屬令、屬長職如都尉。置州牧、部監二十五人，見禮如三公。監位上大夫，各主五郡。公氏作牧，侯氏卒正，伯氏連率，子氏屬令，男氏屬長，皆代其官。其無爵者為尹。又置六隊部，置大夫，職如太守。</span>故新都侯王莽，慢侮天地，悖道逆理。鴆殺孝平皇帝，篡奪其位。矯託天命，偽作符書，<span class="style7">莽遣五威將軍王竒等班符命四十二篇於天下，言當代漢之意。</span>欺惑衆庶，震怒上帝。反戾飾文，以為祥瑞。<span class="style7">大風毀莽王路堂，又拔其昭寧堂池東榆樹，大十圍。莽乃曰：「念紫閣仙圖，天意立太子，正其名。」乃立其子臨為太子，以為祥應也。</span>戲弄神祇，歌頌禍殃。<span class="style7">戲弄神祇謂仙人掌旁有白頭公青衣，莽曰：「皇祖叔父子僑欲來迎我」也。歌頌禍殃謂莽作告天策，自陳功勞千餘言，能誦策文者，除以為郎，至五十餘人。</span>楚、越之竹不足以書其惡。<span class="style7">前書朱光世曰：「南山之竹，不足以盡我詞。」囂以楚、越多竹，故引以為言也。</span>天下昭然，所共聞見。今略舉大端，以喻吏民。</p>
                  <p>　　蓋天為父，地為母，<span class="style7">尚書曰：「惟天地，萬物父母。」</span>禍福之應，各以事降。莽明知之。而冥昧觸冒，不顧大忌，詭亂天術，援引史傳。<span class="style7">王莽每有災禍，皆引史傳以文飾之。前書說符侯崔發言於莽曰：「周禮及春秋左氏，國有大災，則哭以厭之，故周易稱先號咷而後笑。宜乎呼告天以求救。」莽乃率羣臣至南郊，陳其符命，因搏心大哭。</span>昔秦始皇毀壞謚法，以一二數欲至萬世，<span class="style7">史記曰，秦始皇初并天下，制曰：「太古有號無謚；中古有號，死而以行為謚。如此，則子議父，臣議君。自今以來，除謚法。朕為始皇帝，後世以計數，至于萬世，傳之無窮。」</span>而莽下三萬六千歲之歷，言身當盡此度。<span class="style7">莽令太史推三萬六千歲曆紀，六歲一改元，布告天下。</span>循亡秦之軌，推無窮之數。是其逆天之大罪也。</p>
                  <p>　　分裂郡國，斷截地絡。<span class="style7">絡猶經絡也。謂莽分坼郡縣，斷割疆界也。</span>田為王田，賣買不得。<span class="style7">莽更名天下田曰王田，不得賣買。</span>規錮山澤，奪民本業。<span class="style7">莽制，名山大澤不得採取。</span>造起九廟，窮極土作。<span class="style7">莽九廟：一曰黃帝太初祖廟，二曰虞帝始祖昭廟，三曰陳胡王統祖穆廟，四曰齊敬王代祖昭廟，五曰濟北愍王王祖穆廟，六曰濟南伯王尊禰昭廟，七曰元城孺子王尊禰穆廟，八曰陽平頃王昭廟，九曰新都顯王穆廟。殿皆重屋。太祖廟東西南北各四十丈，高十七丈，餘半之。為銅薄櫨，飾以金銅琱文，窮極百工之巧，功費數百鉅萬，卒徒死者萬數也。</span>發冢河東，攻劫丘壟。此其逆地之大罪也。</p>
                  <p>　　尊任殘賊，信用姦佞，誅戮忠正，覆按口語，赤車奔馳，<span class="style7">續漢志曰：「小使車，赤轂白蓋赤帷，從騶騎四十人。」</span>法冠晨夜，<span class="style7">續漢志曰：「法冠一曰柱後，高五寸，侍御史服之。」</span>冤繫無辜，妄族衆庶。行炮格之刑，除順時之法，<span class="style7">莽作焚如之刑，燒殺陳良、終帶等二十七人。莽又作不順時之令，春夏斬人，此為不順時之法。</span>灌以醇醯，裂以五毒。<span class="style7">莽以董忠反，收忠宗族，以醇醯、毒藥、白刃、叢棘，并一坎而薶之。</span>政令日變，官名月易，<span class="style7">莽州郡官名改無常制，乃至歲復變更，一郡至五易名而還復其故，吏人不能紀也。</span>貨幣嵗改，<span class="style7">時百姓便安漢五銖錢，以莽錢大小兩行難知，皆私以五銖錢市買。莽患之，下書諸挾五銖錢者，比非井田制，投四裔。</span>吏民昬亂，不知所從，商旅窮窘，號泣市道。設為六管，<span class="style7">管，主也。莽設六管之令，謂酤酒、賣鹽、鐵器、鑄錢、名山、大澤，此謂六也。皆令縣官主稅收其利。</span>增重賦斂，刻剥百姓，厚自奉養，苞苴流行，財入公輔，<span class="style7">禮記曰：「苞苴簞笥問人者。」莽令七公六卿兼號將軍，分鎮大郡，皆使為姦於外，貨賄為市，侵漁百姓。</span>上下貪賄，莫相檢考。民坐挾塗炭，沒入鍾官，<span class="style7">莽時關東大飢蝗，人犯鑄錢，伍人相坐，沒入為官奴婢。其男子檻車，兒女子步，以鐵鎖其頸，傳詣鍾官，八十萬數。到者易其夫婦，愁苦死者什六七。鍾官，主鑄錢之官也。</span>徒隷殷積，數十萬人，工匠飢死，長安皆臭。旣亂諸夏，狂心益悖，北攻強胡，南擾勁越，<span class="style7">莽令十二部將同時十道並出，大擊匈奴。莽改句町王為侯，其王邯怨怒不附，莽諷牂牁大尹周歆詐殺邯，邯弟承起兵攻殺歆。</span>西侵羌戎，東摘濊貊。<span class="style7">摘，擾也。西羌龐恬、傅幡等怨莽奪其地為西海郡，遂反，攻西海太守陳永。莽又發高句麗兵伐胡，不欲行，郡強迫之，皆亡出塞為寇。</span>使四境之外，並入為害，緣邊之郡，江海之瀕，滌地無類。<span class="style7">瀕，涯也。滌，蕩也，蕩地無遺類也。</span>故攻戰之所敗，苛法之所陷，飢饉之所夭，疾疫之所及，以萬萬計。其死者則露屍不掩，生者則奔亡流散，幼孤婦女，流離係虜。此其逆人之大罪也。</p>
                  <p>　　是故上帝哀矜，降罰于莽，妻子顛殞，還自誅刈。<span class="style7">顛，踣也。殞，絕也。莽殺其子宇、臨等。妻王氏以莽數殺其子，涕泣失明，病卒。</span>大臣反據，亡形已成。大司馬董忠，國師劉歆，衛將軍王涉，<span class="style7">涉，曲陽侯根之子也。</span>皆結謀內潰；司命孔仁，納言嚴充，秩宗陳茂，舉衆外降。<span class="style7">莽置五威司命。孔仁敗，降更始。餘並見光武紀。</span>今山東之兵二百餘萬，已平齊、楚，下蜀、漢，定宛、洛，據敖倉，守函谷，威命四布，宣風中岳。<span class="style7">中岳，嵩高也。謂更始至洛陽。</span>興滅繼絕，封定萬國，遵高祖之舊制，修孝文之遺德。有不從命，武軍平之。馳使四夷，復其爵號。<span class="style7">莽貶句町王為侯，西域盡改其王為侯，單于曰服于，高句麗曰下句麗，今皆復其爵號。</span>然後還師振旅，櫜弓卧鼓。<span class="style7">周禮曰：「出曰理兵，入曰振旅。」詩周頌曰：「載戢干戈，載櫜弓矢。」櫜，韜也。卧猶息也。</span>申命百姓，各安其所，庶無負子之責。<span class="style7">百姓襁負流亡，責在君上。旣安其業，則無責也。</span></p>
                  <p>囂乃勒兵十萬，擊殺雍州牧陳慶。將攻安定。安定大尹王向，莽從弟平阿侯譚之子也，威風獨能行其邦內，屬縣皆無叛者。囂乃遺書於向，喻以天命，反覆誨示，終不從。於是進兵虜之，以徇百姓，然後行戮，安定悉降。而長安中亦起兵誅王莽。囂遂分遣諸將徇隴西、武都、金城、武威、張掖、酒泉、敦煌，皆下之。</p>
                  <p>更始二年，遣使徵囂及崔、義等。囂將行，方望以為更始未可知，固止之，囂不聽。望以書辭謝而去，曰：「足下將建伊、呂之業，弘不世之功，<span class="style7">不世者，言非代之所常有也。</span>而大事草創，<span class="style7">草創謂初始也。</span>英雄未集。以望異域之人，疵瑕未露，<span class="style7">望，平陵人，以與囂別郡，故言異域。</span>欲先崇郭隗，想望樂毅，<span class="style7">新序云：「郭隗謂燕昭王曰：『王誠欲致士，請從隗始。隗且見事，況賢於隗者乎？』於是昭王為隗築宮而師之。樂毅自魏往，騶衍自齊往，劇辛自趙往，士爭赴燕。」</span>故欽承大旨，順風不讓。將軍以至德尊賢，廣其謀慮，動有功，發中權，基業已定，大勳方緝。今俊乂並會，羽翮並肩，<span class="style7">管子曰：「桓公謂管仲曰：『寡人之有仲父，猶飛鴻之有羽翼耳。』」</span>望無耆耇之德，而猥託賔客之上，<span class="style7">猥猶濫也。</span>誠自愧也。雖懷介然之節，欲絜去就之分，誠終不背其本，貳其志也。何則？范蠡収責句踐，偏舟於五湖；<span class="style7">偏舟，特舟也。收責謂收其罪責也。史記曰，范蠡與句踐滅吳，為書辭句踐曰：「臣聞主憂臣勞，主辱臣死。昔者，君王辱於會稽，所以不死，為此事也。今旣雪恥，臣請從會稽之誅。」乃裝其輕寶珠玉，自與其私徒屬乘舟浮海以行。計然云，范蠡乘偏舟於江湖。</span>舅犯謝罪文公，亦逡廵於河上。<span class="style7">逡廵，不進也。左傳曰，晉公子重耳反國，及河，子犯以璧授公子，曰：「臣負羈紲從君廵於天下，臣之罪多矣。臣猶知之，而況君乎？請由此亡。」公子曰：「所不與舅氏同心者，有如白水。」</span>夫以二子之賢，勒銘兩國，猶削跡歸愆，請命乞身，望之無勞，蓋其宜也。望聞烏氏有龍池之山，<span class="style7">烏氏，縣名，屬安定郡，故城在今涇州安定縣東也。</span>微徑南通，與漢相屬，其傍時有竒人，聊及閑暇，廣求其真。願將軍勉之。」囂等遂至長安，更始以為右將軍，崔、義皆即舊號。其冬，崔、義謀欲叛歸，囂懼并禍，即以事告之，崔、義誅死。更始感囂忠，以為御史大夫。</p>
                  <p>明年夏，赤眉入關，三輔擾亂。流聞光武即位河北，囂即說更始歸政於光武叔父國三老良，更始不聽。諸將欲刼更始東歸，囂亦與通謀。事發覺，更始使使者召囂，囂稱疾不入，因會客王遵、周宗等勒兵自守。更始使執金吾鄧曄<span class="style7">謝承書曰：「曄，南陽南鄉人。勁悍廉直為名。」</span>將兵圍囂，囂閉門拒守；至昬時，遂潰圍，與數十騎夜斬平城門關，<span class="style7">三輔黃圖曰，長安城南面西頭門。</span>亡歸天水。復招聚其衆，據故地，自稱西州上將軍。</p>
                  <p>及更始敗，三輔耆老士大夫皆奔歸囂。</p>
                  <p>囂素謙恭愛士，傾身引接為布衣交。以前王莽平河大尹長安谷恭為掌野大夫，<span class="style7">莽改清河為平河。</span>平陵范逡為師友，趙秉、蘇衡、鄭興為祭酒，<span class="style7">前書音義曰：「禮，飲酒必祭，示有先也，故稱祭酒。祭祀時，唯長者以酒沃酹。」</span>申屠剛、杜林為持書，<span class="style7">持書即持書侍御史，秩六百石。</span>楊廣、王遵、周宗及平襄人行廵、阿陽人王捷、長陵人王元為大將軍，<span class="style7">東觀記曰：「元，杜陵人。」阿陽，縣名，屬天水郡。本為「河陽」者，誤也。</span>杜陵、金丹之屬為賔客。由此名震西州，聞於山東。</p>
                  <p>建武二年，大司徒鄧禹西擊赤眉，屯雲陽。禹裨將馮愔引兵叛禹，西向天水，囂逆擊，破之於高平，<span class="style7">縣名，今原州高平縣。</span>盡獲輜重。於是禹承制遣使持節命囂為西州大將軍，得專制涼州、朔方事。及赤眉去長安，欲西上隴，囂遣將軍楊廣迎擊，破之，又追敗之於烏氏、涇陽間。<span class="style7">涇陽，縣名，屬安定郡，今原州平陽縣南涇陽故城是也。</span></p>
                  <p>囂旣有功於漢，又受鄧禹爵，署其腹心，議者多勸通使京師。三年，囂乃上書詣闕。光武素聞其風聲，報以殊禮，言稱字，用敵國之儀，所以慰藉之良厚。<span class="style7">慰，安也，藉，薦也。言安慰而薦藉之良甚也。</span>時陳倉人呂鮪擁衆數萬，與公孫述通，冦三輔。囂復遣兵佐征西大將軍馮異擊之，走鮪，遣使上狀。帝報以手書曰：「慕樂德義，思相結納。昔文王三分，猶服事殷。<span class="style7">孔子曰：「周之德其可謂至德，三分天下有其二，以服事殷。」</span>但駑馬鈆刀，不可強扶。<span class="style7">周禮：「校人掌六馬。」駑馬，最下者也。說文：「鈆，青金也。」似錫而色青。賈誼云：「鈆刀為銛。」言駑馬鈆刀，不可強扶持而用也。</span>數蒙伯樂一顧之價，<span class="style7">戰國策曰，蘇代為燕說齊，未見齊王，先說淳于髡曰：「人有賣駿馬者，比三旦立市，市人莫之知，往見伯樂曰：『臣有駿馬，欲賣之，比三旦立於市，市人莫與言。願子還而視之，去而顧之，臣請獻一朝之價。』伯樂如其言，一旦而價十倍也。」</span>而蒼蠅之飛，不過數步，即託驥尾，得以絕羣。<span class="style7">張敞書曰：「蒼蠅之飛，不過十步；自託騏驥之尾，乃騰千里之路。然無損於騏驥，得使蒼蠅絕羣也。」見敞傳。</span>隔於盜賊，聲問不數。將軍操執欵欵，扶傾救危，南距公孫之兵，北禦羌胡之亂，是以馮異西征，得以數千百人躑躅三輔。<span class="style7">躑躅猶踟躕也。</span>微將軍之助，則咸陽以為他人禽矣。今關東冦賊，往往屯聚，志務廣遠，多所不暇，未能觀兵成都，與子陽角力。<span class="style7">角力猶爭力也。</span>如令子陽到漢中、三輔，願因將軍兵馬，鼓旗相當。儻肯如言，蒙天之福，即智士計功割地之秋也。<span class="style7">秋，一歲中成功之時，故舉以為言。</span>管仲曰：『生我者父母，成我者鮑子。』<span class="style7">事見史記。</span>自今以後，手書相聞，勿用傍人解構之言。」<span class="style7">解構猶閒構也。</span>自是恩禮愈篤。</p>
                  <p>其後公孫述數出兵漢中，遣使以大司空扶安王印綬授囂。囂自以與述敵國，耻為所臣，乃斬其使，出兵擊之，連破述軍，以故蜀兵不復北出。</p>
                  <p>時關中將帥數上書，言蜀可擊之狀，帝以示囂，因使討蜀，以效其信。囂乃遣長史上書，盛言三輔單弱，劉文伯在邊，<span class="style7">文伯，盧芳字也。</span>未宜謀蜀。帝知囂欲持兩端，不願天下統一，於是稍黜其禮，正君臣之儀。</p>
                  <p>初，囂與來歙、馬援相善，故帝數使歙、援奉使往來，勸令入朝，許以重爵。囂不欲東，連遣使深持謙辭，言無功德，須四方平定，退伏閭里。五年，復遣來歙說囂遣子入侍，囂聞劉永、彭寵皆以破滅，乃遣長子恂隨歙詣闕。以為胡騎校尉，封鐫羌侯。<span class="style7">胡騎校尉，武帝置，秩二千石也。鐫謂鐫鑿也。</span>而囂將王元、王捷常以為天下成敗未可知，不願專心內事。元遂說囂曰：「昔更始西都，四方響應，天下喁喁，<span class="style7">喁喁，衆口向上也。</span>謂之太平。一旦敗壞，大王幾無所厝。今南有子陽，北有文伯，江湖海岱，王公十數，<span class="style7">謂張步據齊，董憲起東海，李憲守舒，劉紆居垂惠，佼彊、周建、秦豐等各據州郡。</span>而欲牽儒生之說，棄千乘之基，<span class="style7">儒生謂馬援說囂歸光武。</span>羇旅危國，以求萬全，此循覆車之軌，計之不可者也。今天水完富，士馬最強，北収西河、上郡，東収三輔之地，案秦舊迹，表裏河山。<span class="style7">秦外山而內河。左傳曰：「表裏山河。」</span>元請以一丸泥為大王東封函谷關，此萬世一時也。若計不及此，且畜養士馬，據隘自守，曠日持久，以待四方之變，圖王不成，其弊猶足以霸。<span class="style7">前書徐樂曰：「圖王不成，其弊足以霸」也。</span>要之，魚不可脫於淵，<span class="style7">老子曰：「魚不可脫於泉。」脫，失也；失泉則涸矣。</span>神龍失埶，即還與蚯蚓同。」<span class="style7">慎子曰：「騰蛇游霧，飛龍乘雲。雲罷霧除，與蚯蚓同，失其所乘故也。」</span>囂心然元計，雖遣子入質，猶負其險阸，欲專方面，於是游士長者，稍稍去之。<span class="style7">東觀記曰：「杜林先去，餘稍稍相隨，東詣京師。」</span></p>
                  <p>六年，關東悉平。帝積苦兵間，以囂子內侍，公孫述遠據邊陲，乃謂諸將曰：「且當置此兩子於度外耳。」因數騰書隴、蜀，<span class="style7">說文曰：「騰，傳也。」</span>告示禍福。囂賔客、掾史多文學生，每所上事，當世士大夫皆諷誦之，故帝有所辭荅，尤加意焉。囂復遣使周游詣闕，先到馮異營，游為仇家所殺。帝遣衞尉銚期持珍寶繒帛賜囂，期至鄭被盜，<span class="style7">鄭，今華州縣是也。</span>亡失財物。帝常稱囂長者，務欲招之，聞而歎曰：「吾與隗囂事欲不諧，使來見殺，得賜道亡。」</p>
                  <p>會公孫述遣兵冦南郡，<span class="style7">南郡，今荊州也。</span>乃謂囂當從天水伐蜀，因此欲以潰其心腹。囂復上言：「白水險阻，棧閣絕敗。」<span class="style7">白水，縣，有關，屬廣漢郡。棧閣者，山路懸險，棧木為閣道。</span>又多設支閡。<span class="style7">支柱障閡。</span>帝知其終不為用，叵欲討之。<span class="style7">叵猶遂也。</span>遂西幸長安，遣建威大將軍耿弇等七將軍從隴道伐蜀，先使來歙奉璽書喻旨。囂疑懼，即勒兵，使王元據隴坻，<span class="style7">坻，阪也。郭仲產秦州記曰：「隴山東西百八十里，在隴州汧源縣西。」</span>伐木塞道，謀欲殺歙。歙得亡歸。</p>
                  <p>諸將與囂戰，大敗，各引退。囂因使王元廵侵三輔，征西大將軍馮異、征虜將軍祭遵等擊破之。囂乃上疏謝曰：「吏人聞大兵卒至，驚恐自救，臣囂不能禁止。兵有大利，不敢廢臣子之節，親自追還。昔虞舜事父，大杖則走，小杖則受。<span class="style7">家語孔子謂曾子之詞也。</span>臣雖不敏，敢忘斯義。今臣之事，在於本朝，賜死則死，加刑則刑。如遂蒙恩，更侍洗心，死骨不朽。」有司以囂言慢，請誅其子恂，帝不忍，復使來歙至汧，<span class="style7">汧，水名，因以為縣，屬右扶風，故城在今隴州汧源縣南。</span>賜囂書曰：「昔柴將軍與韓信書<span class="style7">柴將軍，柴武也。韓信，韓王信也。信反，入匈奴，與漢戰，故武與之書也。</span>云：『陛下寬仁，諸侯雖有亡叛而後歸，輙復位號，不誅也。』以囂文吏，曉義理，故復賜書。深言則似不遜，略言則事不決。今若束手，復遣恂弟歸闕庭者，則爵祿獲全，有浩大之福矣。<span class="style7">浩亦大也。</span>吾年垂四十，在兵中十嵗，厭浮語虛辭。即不欲，勿報。」囂知帝審其詐，遂遣使稱臣於公孫述。</p>
                  <p>明年，述以囂為朔寧王，<span class="style7">欲其寧靜北邊也。</span>遣兵往來，為之援埶。秋，囂將步騎三萬侵安定，至陰槃，<span class="style7">陰槃，縣名，屬安定郡，今涇州縣。</span>馮異率諸將拒之。囂又令別將下隴，攻祭遵於汧，兵並無利，乃引還。</p>
                  <p>帝因令來歙以書招王遵，遵乃與家屬東詣京師，拜為太中大夫，封向義侯。<span class="style7">續漢書云：「遵降，封上雒侯。」</span>遵字子春，霸陵人也。父為上郡太守。遵少豪俠，有才辯，雖與囂舉兵，而常有歸漢意。曾於天水私於來歙曰：「吾所以戮力不避矢石者，豈要爵位哉！徒以人思舊主，先君蒙漢厚恩，思効萬分耳。」又數勸囂遣子入侍，前後辭諫切甚，囂不從，故去焉。</p>
                  <p>八年春，來歙從山道襲得略陽城。囂出不意，懼更有大兵，乃使王元拒隴坻，行廵守番須口，<span class="style7">番須口與回中相近，並在汧。</span>王孟塞雞頭道，<span class="style7">雞頭，山道也，「雞」或作「笄」，一名崆峒山，在今原州西。</span>牛邯軍瓦亭，<span class="style7">安定烏支縣有瓦亭故關，有瓦亭川水，在今原州南。</span>囂自悉其大衆圍來歙。公孫述亦遣其將李育、田弇助囂攻略陽，連月不下。帝乃率諸將西征之，數道上隴，使王遵持節監大司馬吳漢留屯於長安。</p>
                  <p>遵知囂必敗滅，而與牛邯舊故，知其有歸義意，以書喻之曰：「遵與隗王歃盟為漢，自經歷虎口，踐履死地，已十數矣。于時周洛以西無所統壹，<span class="style7">周洛謂東都也。</span>故為王策，欲東収關中，北取上郡，進以奉天人之用，退以懲外夷之亂。數年之間，兾聖漢復存，當挈河隴奉舊都以歸本朝。生民以來，臣人之埶，未有便於此時者也。而王之將吏，羣居穴處之徒，<span class="style7">穴處言所識不遠也。</span>人人扺掌，<span class="style7">說文：「扺。側擊也。」戰國策曰「蘇秦與李兌扺掌而談」也。</span>欲為不善之計。遵與孺卿日夜所爭，害幾及身者，豈一事哉！前計抑絕，後策不從，所以吟嘯扼腕，<span class="style7">扼，持也。史記云：「天下之士，莫不扼腕以言之。」</span>垂涕登車。幸蒙封拜，得延論議，<span class="style7">遵為太中大夫，在論議之職。</span>每及西州之事，未嘗敢忘孺卿之言。今車駕大衆已在道路，吳、耿驍將，雲集四境，而孺卿以奔離之卒，拒要阸，當軍衝，視其形埶何如哉？夫智者覩危思變，賢者泥而不滓，<span class="style7">在泥滯之中而不滓污也。</span>是以功臣終申，策畫復得。故夷吾束縛而相齊，<span class="style7">新序曰，桓公與管仲、鮑叔、甯戚飲，桓公謂鮑叔曰：「姑為寡人祝乎？」鮑叔奉酒而起，祝曰：「吾君無忘出莒也，使管子無忘束縛從魯也，使甯戚無忘其飯牛於車下也。」</span>黥布杖劔以歸漢，<span class="style7">黥布為楚淮南王，高祖使隨何說布，乃杖劔歸漢王也。</span>去愚就義，功名並著。今孺卿當成敗之際，遇嚴兵之鋒，可為怖慄。宜斷之心胷，參之有識。」邯得書，沈吟十餘日，乃謝士衆，歸命洛陽，拜為太中大夫。於是囂大將十三人，屬縣十六，衆十餘萬，皆降。</p>
                  <p>王元入蜀求救，囂將妻子奔西城，<span class="style7">西城，縣名，屬漢陽郡，一名始昌，城在今秦州上邽縣西南。</span>從楊廣，而田弇、李育保上邽。詔告囂曰：「若束手自詣，父子相見，保無佗也。高皇帝云：『橫來，大者王，小者侯。』<span class="style7">田橫為齊王，天下旣定，橫與賔客五百人居海島，高祖使召之曰：「橫來，大者王，小者侯。」事見前書。</span>若遂欲為黥布者，亦自任也。」<span class="style7">必不歸降，遂如黥布，云欲為帝，亦任之也。</span>囂終不降。於是誅其子恂，使吳漢與征南大將軍岑彭圍西城，耿弇與虎牙大將軍蓋延圍上邽。車駕東歸。<span class="style7">潁川賊起，故東歸。</span>月餘，楊廣死，囂窮困。其大將王捷別在戎丘，登城呼漢軍曰：「隗王城守者，皆必死無二心！願諸軍亟罷，<span class="style7">亟音紀力反。</span>請自殺以明之。」遂自刎頸死。<span class="style7">何休注公羊傳云：「刎，割也。」</span>數月，王元、行廵、周宗將蜀救兵五千餘人，乘高卒至，鼓譟大呼曰：「百萬之衆方至！」漢軍大驚，未及成陳，元等決圍，殊死戰，遂得入城，迎囂歸兾。會吳漢等食盡退去，於是安定、北地、天水、隴西復反為囂。</p>
                  <p>九年春，囂病且餓，出城餐糗糒，<span class="style7">鄭康成注周禮曰：「糗，熬大豆與米也。」說文曰：「糒，乾飯也。」</span>恚憤而死。<span class="style7">續漢志曰：「王莽末，天水童謠曰『出吳門，望緹羣，見一蹇人，言欲上天。令天可上，地上安得人？』時囂初起兵於天水，後意稍廣，欲為天子，遂破滅。囂少病蹇。吳門，兾都門名也。有緹羣山。」</span>王元、周宗立囂少子純為王。明年，來歙、耿弇、蓋延等攻破落門，<span class="style7">落門，聚名也，有落門谷水，在今秦州伏羌縣西。</span>周宗、行廵、苟宇、趙恢等將純降。宗、恢及諸隗分徙京師以東，純與廵、宇徙弘農。唯王元留為蜀將。及輔威將軍臧宮破延岑，元舉衆詣宮降。</p>
                  <p>元字惠孟，初拜上蔡令，遷東平相，坐墾田不實，下獄死。<span class="style7">決錄曰「平陵之王，惠孟鏘鏘，激昂囂、述，困於東平」也。</span></p>
                  <p>牛邯字孺卿，狄道人。有勇力才氣，雄於邊垂。及降，大司空司直杜林、太中大夫馬援並薦之，以為護羌校尉，與來歙平隴右。</p>
                  <p>十八年，純與賔客數十騎亡入胡，至武威，捕得，誅之。</p>
                  <p>論曰：隗囂援旗糺族，<span class="style7">援，引也。糺，收也。</span>假制明神，<span class="style7">謂立高祖、孝文等廟而祭之也。</span>迹夫創圖首事，有以識其風矣。終於孤立一隅，介于大國，<span class="style7">東逼於漢，南拒於蜀。左傅曰：「介于二大國之閒。」</span>隴坻雖隘，非有百二之埶，<span class="style7">百二者，以秦地險固，二萬人當諸侯百萬人。前書曰，田肯賀高祖：「秦得百二焉。」</span>區區兩郡，<span class="style7">隴西、天水也。</span>以禦堂堂之鋒，<span class="style7">言光武親征之也。魏武兵書云：「無擊堂堂之陣。」</span>至使窮廟策，竭征徭，身歿衆解，然後定之。則知其道有足懷者，所以棲有四方之桀，<span class="style7">四方雄桀者，皆棲集而有之。</span>士至投死絕亢而不悔者矣。<span class="style7">亢，喉嚨也。謂王捷自刎也。</span>夫功全則譽顯，業謝則釁生，回成喪而為其議者，或未聞焉。<span class="style7">成喪猶成敗也。言事之成敗在於天命，不由人力。能回為此議者寡，故未之聞也。</span>若囂命會符運，敵非天力，雖坐論西伯，豈多嗤乎？<span class="style7">天力謂光武天所授也。言不遇光武為敵，則不謝西伯也。嗤，笑也。</span></p>
                  <p>公孫述字子陽，扶風茂陵人也。<span class="style7">東觀記曰：「其先武帝時，以吏二千石自無鹽徙焉。」</span>哀帝時，以父任為郎。<span class="style7">任，保任也。東觀記曰：「成帝末，述父仁為侍御史，任為太子舍人，稍增秩為郎焉。」</span>後父仁為河南都尉，<span class="style7">秦置郡尉，典兵禁，捕盜賊，景帝更名都尉，秩比二千石也。</span>而述補清水長。<span class="style7">清水，縣名，屬天水郡，今秦州縣。</span>仁以述年少，遣門下掾隨之官。<span class="style7">州郡有掾，皆自辟除之，常居門下，故以為號。</span>月餘，掾辭歸，白仁曰：「述非待敎者也。」後太守以其能，使兼攝五縣，政事修理，姦盜不發，郡中謂有鬼神。<span class="style7">言明察也。</span>王莽天鳳中，為導江卒正，居臨卭，<span class="style7">王莽改蜀郡曰導江，太守曰卒正。臨卭，今卭州縣也。</span>復有能名。</p>
                  <p>及更始立，豪傑各起其縣以應漢，南陽人宗成自稱「虎牙將軍」，入略漢中；又商人王岑亦起兵於雒縣，<span class="style7">商，今商州商雒縣也。雒縣屬廣漢郡，今益州縣也。</span>自稱「定漢將軍」，殺王莽庸部牧以應成，<span class="style7">王莽改益州為庸部，其牧宋遵也。</span>衆合數萬人。述聞之，遣使迎成等。成等至成都，虜掠暴橫。述意惡之，召縣中豪桀謂曰：「天下同苦新室，思劉氏久矣，故聞漢將軍到，馳迎道路。今百姓無辜而婦子係獲，室屋燒燔，此冦賊，非義兵也。吾欲保郡自守，以待真主。諸卿欲并力者即留，不欲者便去。」豪桀皆叩頭曰：「願效死。」述於是使人詐稱漢使者自東方來，假述輔漢將軍、蜀郡太守兼益州牧印綬。乃選精兵千餘人，西擊成等。比至成都，衆數千人，遂攻成，大破之。成將垣副殺成，以其衆降。<span class="style7">風俗通曰：「垣，秦邑也，因以為姓。秦始皇有將垣齮。」東觀記曰：「初，副以漢中亭長聚衆降成，自稱輔漢將軍。」</span>二年秋，更始遣柱功侯李寶、益州刺史張忠，將兵萬餘人徇蜀、漢。述恃其地險衆附，有自立志，乃使其弟恢<span class="style7">「恢」本或作「惔」。</span>於綿竹擊寶、忠，大破走之。<span class="style7">綿竹，縣名，屬廣漢郡，今益州縣也，故城在今縣東。</span>由是威震益部。</p>
                  <p>功曹李熊說述曰：「方今四海波蕩，匹夫橫議。將軍割據千里，地什湯武，<span class="style7">枚乘諫吳王曰：「湯武之土，不過百里。」</span>若奮威德以投天隙，<span class="style7">天時之間隙也。</span>霸王之業成矣。宜改名號，以鎮百姓。」述曰：「吾亦慮之，公言起我意。」於是自立為蜀王，都成都。</p>
                  <p>蜀地肥饒，兵力精強，遠方士庶多往歸之，卭、笮君長皆來貢獻。<span class="style7">卭、笮皆西南夷國名。笮音昨。見西南夷傳。</span>李熊復說述曰：「今山東飢饉，人庶相食；兵所屠滅，城邑丘墟。蜀地沃野千里，土壤膏腴，<span class="style7">無塊曰壤。</span>果實所生，無穀而飽。<span class="style7">左思蜀都賦曰：「戶有橘柚之園。」又曰：「瓜疇芋區。」前書卓王孫曰：「吾聞㟭山之下沃野，下有蹲鴟，至死不飢。」</span>女工之業，覆衣天下。<span class="style7">左思蜀都賦曰：「百室離房，機杼相和。」衣音於旣反。</span>名材竹幹，器械之饒，<span class="style7">竹幹，竹箭也。內盛曰器，外盛曰械。</span>不可勝用。又有魚鹽銅銀之利，<span class="style7">丙穴出嘉魚，在漢中。蜀有鹽井，又有銅陵山，其朱提界出銀。朱音上朱反。提音上移反。</span>浮水轉漕之便。北據漢中，杜襃、斜之險；東守巴郡，拒扞關之口；<span class="style7">史記曰楚肅王為扞關以拒蜀，故基在今硤州巴山縣。</span>地方數千里，戰士不下百萬。見利則出兵而略地，無利則堅守而力農。東下漢水以窺秦地，南順江流以震荊、揚。所謂用天因地，成功之資。今君王之聲，聞於天下，而名号未定，志士狐疑，宜即大位，使遠人有所依歸。」述曰：「帝王有命，吾何足以當之？」熊曰：「天命無常，百姓與能。<span class="style7">詩云「天命靡常」，易曰「百姓與能」也。</span>能者當之，王何疑焉！」述夢有人語之曰：「八ㄙ子系，十二為期。」<span class="style7">說文云ㄙ音私。系音係，胡計反。</span>覺，謂其妻曰：「雖貴而祚短，若何？」妻對曰：「朝聞道，夕死尚可，況十二乎！」會有龍出其府殿中，夜有光耀，述以為符瑞，因刻其掌，文曰「公孫帝」。建武元年四月，遂自立為天子，号成家。<span class="style7">以起成都，故號成家。</span>色尚白。建元曰龍興元年。以李熊為大司徒，以其弟光為大司馬，恢為大司空。改益州為司隷校尉，蜀郡為成都尹。<span class="style7">漢以京師為司隷校尉部，置京兆尹；中興以洛陽為司隷校尉部，置河南尹。故述斆焉。</span></p>
                  <p>越巂任貴亦殺王莽大尹而據郡降。述遂使將軍侯丹開白水關，<span class="style7">在漢陽西縣。梁州記曰「關城西南有白水關」也。</span>北守南鄭；<span class="style7">今梁州縣也，故城在今縣東北也。</span>將軍任滿從閬中下江州，<span class="style7">閬中、江州皆縣名，並屬巴郡。閬中，今隆州縣也。江州故城在渝州巴縣西。</span>東據扞關。於是盡有益州之地。</p>
                  <p>自更始敗後，光武方事山東，未遑西伐。關中豪桀呂鮪等往往擁衆以萬數，莫知所屬，多徃歸述，<span class="style7">時延岑據藍田，王歆據下邽，各稱將軍，擁兵。事見馮異傳。</span>皆拜為將軍。遂大作營壘，陳車騎，肄習戰射，會聚兵甲數十萬人，積糧漢中，築宮南鄭。又造十層赤樓帛蘭船。<span class="style7">蓋以帛飾其蘭檻也。</span>多刻天下牧守印章，備置公卿百官。使將軍李育、程烏將數萬衆出陳倉，與呂鮪徇三輔。三年，征西將軍馮異擊鮪、育於陳倉，大敗之，鮪、育奔漢中。五年，延岑、田戎為漢兵所敗，皆亡入蜀。</p>
                  <p>岑字叔牙，南陽人。<span class="style7">東觀記曰筑陽縣人。</span>始起據漢中，又擁兵關西，關西所在破散，走至南陽，略有數縣。戎，汝南人。初起兵夷陵，轉冦郡縣，衆數萬人。岑、戎並與秦豐合，豐俱以女妻之。及豐敗，故二人皆降於述。述以岑為大司馬，封汝寧王，戎翼江王。六年，述遣戎與將軍任滿出江關，下臨沮、夷陵間，<span class="style7">華陽國志曰：「巴楚相攻，故置江關。」在赤甲城，後移在江州南岸，對白帝城，故基在今夔州復縣南。臨沮，縣名，侯國，屬南郡，故城在今荊州當陽縣西北。夷陵，縣名，屬南郡，今硤州縣也，故城在今縣西北。</span>招其故衆，因欲取荊州諸郡，竟不能剋。</p>
                  <p>是時，述廢銅錢，置鐵官錢，<span class="style7">置鐵官以鑄錢。</span>百姓貨幣不行。蜀中童謠言曰：「黃牛白腹，五銖當復。」好事者竊言王莽稱「黃」，述自號「白」，五銖錢，漢貨也，言天下當并還劉氏。述亦好為符命鬼神瑞應之事，妄引讖記。以為孔子作春秋，為赤制而斷十二公，<span class="style7">尚書考靈耀曰：「孔子為赤制，故作春秋。」赤者，漢行也。言孔子作春秋斷十二公，象漢十二帝。</span>明漢至平帝十二代，歷數盡也，<span class="style7">據漢十一帝，言十二代者，并數呂后。</span>一姓不得再受命。又引錄運法曰：「廢昌帝，立公孫。」括地象曰：「帝軒轅受命，公孫氏握。」<span class="style7">錄運法、括地象並河圖名也。</span>援神契曰：「西太守，乙卯金。」謂西方太守而乙絕卯金也。<span class="style7">乙，軋也。述言西方太守能軋絕卯金也。</span>五德之運，黃承赤而白繼黃，金據西方為白德，而代王氏，得其正序。又自言手文有竒，及得龍興之瑞。數移書中國，兾以惑動衆心。帝患之，乃與述書曰：「圖讖言『公孫』，即宣帝也。代漢者當塗高，君豈高之身邪？<span class="style7">東觀記曰：「光武與述書曰：『承赤者，黃也；姓當塗，其名高也。』」</span>乃復以掌文為瑞，王莽何足效乎！<span class="style7">王莽詐以鐵契、石龜、文圭、玄印等為符瑞，言不足倣傚也。</span>君非吾賊臣亂子，倉卒時人皆欲為君事耳，何足數也。<span class="style7">數，責也。</span>君日月已逝，妻子弱小，當早為定計，可以無憂。天下神器，不可力爭，<span class="style7">老子云：「天下神器，不可為也。」</span>宜留三思。」署曰「公孫皇帝」。述不荅。</p>
                  <p>明年，隗囂稱臣於述。述騎都尉平陵人荊邯見東方將平，兵且西向，說述曰：「兵者，帝王之大器，古今所不能廢也。<span class="style7">左傳宋子罕曰：「天生五材，廢一不可，誰能去兵？聖人以興，亂人以廢，廢興存亡之術，皆兵之由也。」</span>昔秦失其守，豪桀並起，漢祖無前人之迹，立錐之地，<span class="style7">言漢祖起自布衣，無公劉、太王之業也。枚乘諫吳書曰：「舜無立錐之地以有天下。」</span>起於行陣之中，躬自奮擊，兵破身困者數矣。然軍敗復合，創愈復戰。<span class="style7">軍敗謂戰於睢水上，為楚所破，後得韓信軍，復大振也。創愈謂在於成皐閒，項羽射傷漢王胸，後復戰。</span>何則？前死而成功，踰於却就於滅亡也。隗囂遭遇運會，割有雍州，兵強士附，威加山東。<span class="style7">隴西、天水皆雍州之地，故言割有也。囂傳云「名震西州，流聞山東」，是威加也。</span>遇更始政亂，復失天下，衆庶引領，四方瓦解。<span class="style7">淮南子曰：「武王伐紂，左操黃鉞，右秉白旄而麾之，則瓦解而走。」</span>囂不及此時推危乘勝，以争天命，而退欲為西伯之事，尊師章句，賔友處士，<span class="style7">章句謂鄭興等也。處士謂方望等也。</span>偃武息戈，卑辭事漢，喟然自以文王復出也。令漢帝釋關隴之憂，<span class="style7">以囂居西，無東之意，故置之度外而不為憂。</span>專精東伐，四分天下而有其三；使西州豪傑咸居心於山東，發間使，招攜貳，<span class="style7">閒使謂來歙、馬援等也。攜貳謂王遵、鄭興、杜林、牛邯等相次而歸光武。</span>則五分而有其四；若舉兵天水，必至沮潰，天水旣定，則九分而有其八。陛下以梁州之地，內奉萬乘，外給三軍，百姓愁困，不堪上命，將有王氏自潰之變。<span class="style7">王氏即王莽也。</span>臣之愚計，以為宜及天下之望未絕，豪傑尚可招誘，急以此時發國內精兵，令田戎據江陵，臨江南之會，倚巫山之固，<span class="style7">巫山在今夔州巫山縣東也。</span>築壘堅守，傳檄吳、楚，長沙以南必隨風而靡。令延岑出漢中，定三輔，天水、隴西拱手自服。如此，海內震搖，兾有大利。」述以問羣臣。博士吳柱曰：「昔武王伐殷，先觀兵孟津，八百諸侯不期同辭，然猶還師以待天命。未聞無左右之助，而欲出師千里之外，以廣封疆者也。」邯曰：「今東帝無尺土之柄，驅烏合之衆，<span class="style7">鄒陽云：「周用烏集而王。」</span>跨馬陷敵，所向輙平。不亟乘時與之分功，<span class="style7">亟，急也。</span>而坐談武王之說，是效隗囂欲為西伯也。」述然邯言，欲悉發北軍屯士及山東客兵，使延岑、田戎分出兩道，與漢中諸將合兵并埶。蜀人及其弟光以為不宜空國千里之外，決成敗於一舉，固争之，述乃止。延岑、田戎亦數請兵立功，終疑不聽。</p>
                  <p>述性苛細，察於小事。敢誅殺而不見大體，好改易郡縣官名。然少為郎，習漢家制度，出入法駕，<span class="style7">法駕，屬車三十六乘，公卿不在鹵簿中，侍中驂乘，奉車都尉御。前驅九斿雲罕，鳳皇闟戟，皮軒。</span>鑾旗旄騎，<span class="style7">旄頭之騎也。</span>陳置陛戟，然後輦出房闥。又立其兩子為王，食犍為、廣漢各數縣。羣臣多諫，以為成敗未可知，戎士暴露，而遽王皇子，示無大志，傷戰士心。述不聽。唯公孫氏得任事，由此大臣皆怨。</p>
                  <p>八年，帝使諸將攻隗囂，述遣李育將萬餘人救囂。囂敗，并沒其軍，蜀地聞之恐動。述懼，欲安衆心。成都郭外有秦時舊倉，述改名白帝倉，<span class="style7">述以色尚白，故改之。</span>自王莽以來常空。述即詐使人言白帝倉出穀如山陵，百姓空市里往觀之。述乃大會羣臣，問曰：「白帝倉竟出穀乎？」皆對言「無」。述曰：「訛言不可信，道隗王破者復如此矣。」俄而囂將王元降，述以為將軍。明年，使元與領軍環安拒河池，<span class="style7">河池，今鳳州縣也。</span>又遣田戎及大司徒任滿、南郡太守程汎將兵下江關，破威虜將軍馮駿等，拔巫及夷陵、夷道，<span class="style7">夷道，縣名，屬南郡，故城在今硤州宜都縣西。</span>因據荊門。<span class="style7">荊門，山名也，在今硤州宜都縣西北，今猶有故城基趾在山上。</span></p>
                  <p>十一年，征南大將軍岑彭攻之，滿等大敗，述將王政斬滿首降于彭。田戎走保江州。<span class="style7">江州，縣名，屬巴郡，故城今渝州巴縣。</span>城邑皆開門降，彭遂長驅至武陽。<span class="style7">武陽，縣名，故城在今眉州。</span>帝乃與述書，陳言禍福，以明丹青之信。<span class="style7">楊雄法言曰：「王者之言，炳若丹青。」</span>述省書歎息，以示所親太常常少、光祿勳張隆。隆、少皆勸降。述曰：「廢興命也。豈有降天子哉！」左右莫敢復言。</p>
                  <p>中郎將來歙急攻王元、環安，安使刺客殺歙；述復令刺殺岑彭。十二年，述弟恢及子壻史興並為大司馬吳漢、輔威將軍臧宮所破，戰死。自是將帥恐懼，日夜離叛，述雖誅滅其家，猶不能禁。帝必欲降之，乃下詔喻述曰：「往年詔書比下，<span class="style7">比，頻也。</span>開示恩信，勿以來歙、岑彭受害自疑。今以時自詣，則家族完全；若迷惑不喻，委肉虎口，痛哉柰何！將帥疲倦，吏士思歸，不樂乆相屯守，詔書手記，不可數得，朕不食言。」述終無降意。</p>
                  <p>九月，吳漢又破斬其大司徒謝豐、執金吾袁吉，漢兵遂守成都。述謂延岑曰：「事當柰何？」岑曰：「男兒當死中求生，可坐窮乎！財物易聚耳，不宜有愛。」述乃悉散金帛，募敢死士五千餘人，以配岑於市橋，<span class="style7">市橋即七星之一橋也。李膺益州記曰：「沖星橋，舊市橋也，在今成都縣西南四里。」</span>偽建旗幟，<span class="style7">幟，幡也。幟音昌忌反，又式志反。</span>鳴鼓挑戰，而潛遣竒兵出吳漢軍後，襲擊破漢。漢墯水，緣馬尾得出。</p>
                  <p>十一月，臧宮軍至咸門。<span class="style7">成都北面有二門，其西者名咸門。</span>述視占書，云「虜死城下」，大喜，謂漢等當之。乃自將數萬人攻漢，使延岑拒宮。大戰，岑三合三勝。自旦及日中，軍士不得食，並疲，漢因令壯士突之，述兵大亂，被刺洞胷，墯馬。<span class="style7">吳漢傳云：「護軍高午奔陣刺述，殺之。」</span>左右輿入城。述以兵屬延岑，其夜死。明旦，岑降吳漢。乃夷述妻子，盡滅公孫氏，并族延岑。遂放兵大掠，焚述宮室。帝聞之怒，以譴漢。又讓漢副將劉尚曰：「城降三日，吏人從服，孩兒老母，口以萬數，一旦於兵縱火，聞之可為酸鼻！尚宗室子孫，甞更吏職，何忍行此？仰視天，俯視地，觀放麑啜羹，二者孰仁？<span class="style7">韓子曰：「孟孫獵得麑，使秦西巴持之。其母隨而呼，秦西巴不忍而與其母。」戰國策曰：「樂羊為魏將而攻中山。其子在中山，中山君烹其子而遺之羹，樂羊啜之，盡一杯，而攻拔中山。」</span>良失斬將弔人之義也！」<span class="style7">良猶甚也。</span></p>
                  <p>初，常少、張隆勸述降，不從，並以憂死。帝下詔追贈少為太常，隆為光祿勳，以禮改葬之。其忠節志義之士，並蒙旌顯。<span class="style7">謂李業、譙玄等，見獨行傳。</span>程烏、李育以有才幹，皆擢用之。於是西土咸恱，莫不歸心焉。</p>
                  <p>論曰：昔趙佗自王番禺，<span class="style7">趙佗，真定人，因漢初天下未定，自立為南越王。番禺，縣，屬南海郡，故城在今廣州西南。越志曰：「有番山、禺山，因以為名。」</span>公孫亦竊帝蜀漢，推其無他功能，而至於後亡者，將以地邊處遠，非王化之所先乎？述雖為漢吏，無所馮資，徒以文俗自憙，遂能集其志計。道未足而意有餘，不能因隙立功，以會時變，方乃坐飾邊幅，<span class="style7">邊幅猶有邊緣，以自矜持。</span>以高深自安，昔吳起所以慙魏侯也。<span class="style7">史記曰：「魏武侯浮西河而下，中流而顧曰：『美哉乎，河山之固，此魏之寶也。』吳起對曰：『在德不在險。』」</span>及其謝臣屬，審廢興之命，與夫泥首銜玉者異日談也。<span class="style7">干寶晉記曰：「吳王孫皓將其子瑾等，泥首面縛降王濬。」左傳曰：「許男面縛銜璧以見楚子。」璧，玉也。</span></p>
                  <p>贊曰：公孫習吏，隗王得士，漢命已還，二隅方跱。天數有違，<span class="style7">違猶去也。</span>江山難恃。</p>
                  <hr />
  </div>
		 <div class="next1"><a href="012.htm">上卷</a> / <a href="a03.htm">後漢書目錄</a> / <a href="014.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

