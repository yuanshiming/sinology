<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十五‧列傳第五</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十五 ‧ 列傳第五</span>   
    <hr />
                  <p class="style11">李通　王常　鄧晨　來歙　歷伯珍</p>
                  <p>李通字次元，南陽宛人也。世以貨殖著姓。父守，身長九尺，容貌絕異，為人嚴毅，居家如官廷。<span class="style7">續漢書曰：「守居家，與子孫尤謹，閨門之內如官廷也。」</span>初事劉歆，好星歷讖記，為王莽宗卿師。<span class="style7">平帝五年，王莽攝政，郡國置宗師以主宗室，蓋特尊之，故曰宗卿師也。</span>通亦為五威將軍從事，出補巫丞，有能名。<span class="style7">王莽置五威將軍。從事謂驅使小官也。前書，秦御史監郡，蕭何從事辨之。巫，縣，屬南郡，故城在今夔州巫山縣北也。</span>莽末，百姓愁怨，通素聞守說讖云「劉氏復興，李氏為輔」，私常懷之。且居家富逸，為閭里雄，以此不樂為吏，乃自免歸。</p>
                  <p>及下江、新巿兵起，南陽騷動，<span class="style7">騷亦動也。</span>通從弟軼，亦素好事，乃共計議曰：「今四方擾亂，新室且亡，漢當更興。南陽宗室，獨劉伯升兄弟汎愛容衆，可與謀大事。」通笑曰：「吾意也。」會光武避事在宛，通聞之，即遣軼徃迎光武。<span class="style7">續漢書曰：「先是李通同母弟申徒臣能為醫，難使，伯升殺之。上恐其怨，不欲與軼相見。軼數請，上乃強見之。軼深達通意，上乃許往，意不安，買半臿佩刀懷之。至通舍，通甚恱，握上手，得半臿刀，謂上曰：『一何武也！』上曰：『蒼卒時以備不虞耳。』」</span>光武初以通士君子相慕也，故徃荅之。及相見，共語移日，握手極歡。通因具言讖文事，光武初殊不意，未敢當之。時守在長安，光武乃微觀通曰：「即如此，當如宗卿師何？」通曰：「已自有度矣。」<span class="style7">度，計度也，音大各反。</span>因復備言其計。光武旣深知通意，乃遂相約結，定謀議，期以材官都試騎士日，<span class="style7">漢法以立秋日都試騎士，謂課殿最也。翟義誅王莽，以九月都試日勒車騎材官士是也。</span>欲劫前隊大夫及屬正，<span class="style7">前隊大夫謂南陽太守甄阜也。屬正謂梁丘賜也。</span>因以號令大衆。乃使光武與軼歸舂陵，舉兵以相應。遣從兄子季之長安，以事報守。</p>
                  <p>季於道病死，守密知之，欲亡歸。素與邑人黃顯相善，時顯為中郎將，聞之，謂守曰：「今關門禁嚴，君狀貌非凢，將以此安之？不知詣闕自歸。事旣未然，脫可免禍。」守從其計，即上書歸死，章未及報，留闕下。會事發覺，通得亡走，莽聞之，乃繫守於獄。而黃顯為請曰：「守聞子無狀，<span class="style7">無狀謂禍大不可名言其狀也。</span>不敢逃亡，守義自信，歸命宮闕。臣顯願質守俱東，曉說其子。如遂悖逆，令守北向刎首，<span class="style7">刎，割也。</span>以謝大恩。」莽然其言。會前隊復上通起兵之狀，莽怒，欲殺守，顯爭之，遂并被誅，及守家在長安者盡殺之。南陽亦誅通兄弟、門宗六十四人，皆焚屍宛巿。</p>
                  <p>時漢兵亦已大合。通與光武、李軼相遇棘陽，遂共破前隊，殺甄阜、梁丘賜。</p>
                  <p>更始立，以通為柱國大將軍、輔漢侯。從至長安，更拜為大將軍，封西平王；軼為舞陰王；通從弟松為丞相。更始使通持節還鎮荊州，通因娶光武女弟伯姬，是為寧平公主。<span class="style7">寧平，縣，屬淮陽國也。</span>光武即位，徵通為衞尉。建武二年，封固始侯，拜大司農。帝每征討四方，常令通居守京師，鎮撫百姓，修宮室，起學官。五年春，代王梁為前將軍。六年夏，領破姦將軍侯進、捕虜將軍王霸等十營擊漢中賊。<span class="style7">賊謂延岑也。</span>公孫述遣兵赴救，通等與戰於西域，破之，<span class="style7">西城，縣，屬漢中郡也。</span>還屯田順陽。<span class="style7">順陽，縣名，屬南郡，哀帝改為博山，故城在今鄧州穰縣西。</span></p>
                  <p>時天下略定，通思避榮寵，以病上書乞身。詔下公卿羣臣議。大司徒侯霸等曰：「王莽篡漢，傾亂天下，通懷伊、呂、蕭、曹之謀，建造大策，扶助神靈，輔成聖德。破家為國，忘身奉主，有扶危存亡之義。功德最高，海內所聞。通以天下平定，謙讓辭位。夫安不忘危，宜令通居職療疾。欲就諸侯，不可聽。」於是詔通勉致醫藥，以時視事。其夏，引拜為大司空。</p>
                  <p>通布衣唱義，助成大業，重以寧平公主故，特見親重。然性謙恭，常欲避權埶。素有消疾，<span class="style7">消，消中之疾也。周禮天官職曰：「春有痟首疾。」鄭玄注云：「痟，酸削也。」</span>自為宰相，謝病不視事，連年乞骸骨，帝每優寵之。令以公位歸弟養疾，通復固辭。積二歲，乃聽上大司空印綬，以特進奉朝請。有司奏請封諸皇子，帝感通首創大謀，即日封通少子雄為召陵侯。每幸南陽，常遣使者以太牢祠通父冢。十八年卒，謚曰恭侯。帝及皇后親臨弔，送葬。</p>
                  <p>子音嗣。音卒，子定嗣。定卒，子黃嗣。<span class="style7">東觀記「黃」字作「箕」也。</span>黃卒，子壽嗣。</p>
                  <p>李軼後為朱鮪所殺。更始之敗，李松戰死，唯通能以功名終。永平中，顯宗幸宛，詔諸李隨安衆宗室會見，<span class="style7">安衆，縣，屬南陽郡，故城在鄧州東。謝承書曰：「安衆侯劉寵，長沙定王五代孫，南陽宗室也。與宗人討莽安功，隨光武河北破王郎。朝廷高其忠壯，策文嗟歎，以厲宗室。安衆諸劉皆其後。」</span>並受賞賜，恩寵篤焉。</p>
                  <p>論曰：子曰「富與貴是人之所欲，不以其道得之，不處也」。<span class="style7">論語之文。</span>李通豈知夫所欲而未識以道者乎！夫天道性命，聖人難言之，況乃億測微隱，猖狂無妄之福，<span class="style7">微隱謂讖文也。莊子曰：「猖狂妄行。」易無妄卦曰：「無妄之往，何之矣。」鄭玄注云：「妄之言望，人所望宜正。行必有所望，行而無所望，是失其正，何可往也。」即史記朱英曰「代有無望之福，又有無妄之禍」是也。</span>汙滅親宗，以觖一切之功哉！<span class="style7">停水曰汙，言族滅而汙池之也。觖，望也，音丘瑞反。一切，謂權時也。</span>昔蒙穀負書，不狥楚難；<span class="style7">戰國策曰，吳、楚戰於栢舉，吳師入郢。蒙穀奔入宮，負離次之典，浮江逃於雲夢之中。後昭王反郢，五官失法，百姓昏亂；蒙穀獻典，五官得法，百姓大化。校蒙穀之功，與存國相若，封之執圭。蒙穀怒曰：「穀非人臣也，社稷之臣也。苟社稷血食，余豈患無君乎！」遂棄於歷山也。</span>即墨用齊，義雪燕恥。<span class="style7">史記曰，燕昭王伐齊，湣王敗，出亡。燕人入臨菑，盡取齊寶，燒其宮室宗廟；下齊七十餘城，其不下者，唯獨莒、即墨。後齊田單以即墨擊破燕軍，悉復所亡城。故曰雪也。</span>彼之趣舍所立，其殆與通異乎？</p>
                  <p>王常字顏卿，潁川舞陽人也。<span class="style7">東觀記曰：「其先鄠人，常父博，成、哀閒轉客潁川舞陽，因家焉。」</span>王莽末，為弟報仇，亡命江夏。<span class="style7">命者，名也。言背其名籍而逃亡也。</span>乆之，與王鳳、王匡等起兵雲杜綠林中，聚衆數萬人，以常為偏裨，攻傍縣。後與成丹、張卬別入南郡藍口，<span class="style7">續漢志曰南郡編縣有藍口聚。</span>号下江兵。王莽遣嚴尤、陳茂擊破之。常與丹、卬收散卒入蔞谿，<span class="style7">蔞音力于反。</span>劫略鍾、龍閒，<span class="style7">盛弘之荊州記曰永陽縣北有石龍山，在今安州應山縣東北。又隨州隨縣東北有三鍾山也。</span>衆復振。引軍與荊州牧戰於上唐，<span class="style7">上唐，鄉名，故城在今隨州棗陽縣東北也。</span>大破之，遂北至宜秋。<span class="style7">續漢志曰南郡有宜秋聚也。</span></p>
                  <p>是時，漢兵與新巿、平林衆俱敗於小長安，各欲解去。伯升聞下江軍在宜秋，即與光武及李通俱造常壁，曰：「願見下江一賢將，議大事。」成丹、張卬共推遣常。伯升見常，說以合從之利。<span class="style7">以利合曰從也。</span>常大悟，曰：「王莽篡弒，殘虐天下，百姓思漢，故豪傑並起。今劉氏復興，即真主也。誠思出身為用，輔成大功。」伯升曰：「如事成，豈敢獨饗之哉！」遂與常深相結而去，常還，具為丹、卬言之。丹、卬負其衆，皆曰：「大丈夫旣起，當各自為主，何故受人制乎？」常心獨歸漢，乃稍曉說其將帥曰：「徃者成、哀衰微無嗣，故王莽得承間篡位。旣有天下，而政令苛酷，積失百姓之心。民之謳吟思漢，非一日也，故使吾屬因此得起。夫民所怨者，天所去也；民所思者，天所與也。舉大事必當下順民心，上合天意，功乃可成。若負強恃勇，觸情恣欲，雖得天下，必復失之。以秦、項之埶，尚至夷覆，況今布衣相聚草澤？以此行之，滅亡之道也。今南陽諸劉舉宗起兵，觀其來議事者，皆有深計大慮，王公之才，與之并合，必成大功，此所以祐吾屬也。」下江諸將雖屈強少識，然素敬常，乃皆謝曰：「無王將軍，吾屬幾陷於不義。願敬受敎。」即引兵與漢軍及新巿、平林合。於是諸部齊心同力，銳氣益壯，遂俱進，破殺甄阜、梁丘賜。</p>
                  <p>及諸將議立宗室，唯常與南陽士大夫同意欲立伯升，而朱鮪、張卬等不聽。及更始立，以常為廷尉、大將軍，封知命侯。別徇汝南、沛郡，還入昆陽，與光武共擊破王尋、王邑。更始西都長安，以常行南陽太守事，令專命誅賞，<span class="style7">東觀記曰：「誅不從命，封拜有功。」</span>封為鄧王，食八縣，賜姓劉氏。常性恭儉，遵法度，南方稱之。</p>
                  <p>更始敗，建武二年夏，常將妻子詣洛陽，肉袒自歸。光武見常甚歡，勞之曰：「王廷尉良苦。<span class="style7">良，甚也，言苦軍事也。</span>每念往時，共更艱戹，<span class="style7">更，經也。艱戹謂帝敗小長安，造常壁，與常共破甄阜及王尋等也。</span>何日忘之。莫往莫來，豈違平生之言乎？」<span class="style7">平生言謂常云「劉氏真主也，誠思出身為用，輔成大功」。常乃乆事更始，不早歸朝，帝微以責之，故下文云「吾與廷尉戲耳」。詩衞風曰：「莫往莫來，悠悠我思。」</span>常頓首謝曰：「臣蒙大命，得以鞭策託身陛下。<span class="style7">策，馬檛也。言執策以從之。</span>始遇宜秋，後會昆陽，幸賴靈武，輒成斷金。<span class="style7">伯升與常深相結，故曰斷金。易繫辭曰：「二人同心，其利斷金。」</span>更始不量愚臣，任以南州。<span class="style7">謂以廷尉行南陽太守。</span>赤眉之難，喪心失望，<span class="style7">謂赤眉入長安，破更始。</span>以為天下復失綱紀。聞陛下即位河北，心開目明，今得見闕庭，死無遺恨。」帝笑曰：「吾與廷尉戲耳。吾見廷尉，不憂南方矣。」<span class="style7">謂南陽也。</span>乃召公卿將軍以下大會，具為羣臣言：「常以匹夫興義兵，明于知天命，故更始封為知命侯。與吾相遇兵中，尤相厚善。」特加賞賜，拜為左曹，<span class="style7">前書曰，左、右曹，平尚書事。</span>封山桑侯。<span class="style7">山桑，縣，屬沛郡，今亳州縣。</span></p>
                  <p>後帝於大會中指常謂羣臣曰：「此家率下江諸將輔翼漢室，心如金石，真忠臣也。」是日遷常為漢忠將軍，遣南擊鄧奉、董訢，令諸將皆屬焉。又詔常北擊河間、漁陽，平諸屯聚。五年秋，攻拔湖陵，又與帝會任城，因從破蘇茂、龐萌。進攻下邳，常部當城門戰，一日數合，賊反走入城，常追迫之，城上射矢雨下，帝從百餘騎自城南高處望，常戰力甚，馳遣中黃門詔使引還，賊遂降。又別率騎都尉王霸共平沛郡賊。<span class="style7">東觀記曰，沛郡賊，苗虛也。</span>六年春，徵還洛陽，令夫人迎常於舞陽，歸家上冢。西屯長安，拒隗嚻。七年，使使者持璽書即拜常為橫野大將軍，位次與諸將絕席。<span class="style7">絕席謂尊顯之也。漢官儀曰：「御史大夫、尚書令、司隷校尉，皆專席，號三獨坐。」</span>常別擊破隗嚻將高峻於朝那。<span class="style7">朝那，縣，屬安定郡也。</span>嚻遣將過烏氏，常要擊破之。轉降保塞羌諸營壁，皆平之。九年，擊內黃賊，破降之。後北屯故安拒盧芳。<span class="style7">故安，縣，屬涿郡，故城在今易州易縣南也。</span>十二年，薨于屯所，謚曰節侯。</p>
                  <p>子廣嗣。三十年，徙封石城侯。<span class="style7">石城故城在今復州沔陽縣東南也。</span>永平十四年，坐與楚事相連，國除。</p>
                  <p>鄧晨字偉卿，南陽新野人也。世吏二千石。<span class="style7">東觀記曰：「晨曾祖父隆，揚州刺史；祖父勳，交阯刺史。」</span>父宏，豫章都尉。晨初娶光武姊元。王莽末，光武甞與兄伯升及晨俱之宛，與穰人蔡少公等讌語。少公頗學圖讖，言劉秀當為天子。或曰：「是國師公劉秀乎？」光武戲曰：「何用知非僕邪？」坐者皆大笑，晨心獨喜。<span class="style7">東觀記曰：「晨與上共載出，逢使者不下車，使者怒，頗加恥辱。上稱江夏卒史，晨更名侯家丞。使者以其詐，將至亭，欲罪之，新野宰潘叔為請，得免。」</span>及光武與家屬避吏新野，舍晨廬，甚相親愛。晨因謂光武曰：「王莽悖暴，盛夏斬人，此天亡之時也。<span class="style7">王莽地皇元年，下書曰：「方出軍行師，有趍讙犯者，斬無須時。」於是春夏斬人都市，百姓震懼也。</span>往時會宛，獨當應邪？」光武笑不荅。</p>
                  <p>及漢兵起，晨將賔客會棘陽。漢兵敗小長安，諸將多亡家屬，光武單馬遁走，遇女弟伯姬，與共騎而奔。前行復見元，趣令上馬。元以手撝曰：「行矣，不能相救，無為兩沒也。」會追兵至，元及三女皆遇害。漢兵退保棘陽，而新野宰乃汙晨宅，焚其家墓。宗族皆恚怒，曰：「家自富足，何故隨婦家人入湯鑊中？」晨終無恨色。</p>
                  <p>更始立，以晨為偏將軍。與光武略地潁川，俱夜出昆陽城，擊破王尋、王邑。又別徇陽翟以東，至京、密，皆下之。<span class="style7">京、密，二縣名，屬河南郡。京故城在今鄭州滎陽東，鄭之京邑也。密故城在滎陽東南也。</span>更始北都洛陽，以晨為常山太守。會王郎反，光武自薊走信都，晨亦間行會於鉅鹿下，自請從擊邯鄲。光武曰：「偉卿以一身從我，不如以一郡為我北道主人。」乃遣晨歸郡。光武追銅馬、高胡羣賊於兾州，晨發積射士千人，<span class="style7">積與迹同，古字通用，謂尋迹而射之。</span>又遣委輸給軍不絕。光武即位，封晨房子侯。<span class="style7">房子，今趙州縣也。</span>帝又感悼姊沒於亂兵，追封謚元為新野節義長公主，立廟于縣西。封晨長子汎為吳房侯，<span class="style7">吳房，今豫州縣也。</span>以奉公主之祀。</p>
                  <p>建武三年，徵晨還京師，數讌見，說故舊平生為歡。晨從容謂帝曰：「僕竟辯之。」<span class="style7">光武前語晨云：「何用知非僕乎？」故晨有此言也。</span>帝大笑。從幸章陵，拜光祿大夫，使持節監執金吾賈復等擊平邵陵、新息賊。<span class="style7">新息，今豫州縣也。</span>四年，從幸壽春，留鎮九江。</p>
                  <p>晨好樂郡職，由是復拜為中山太守，吏民稱之，常為兾州高第。<span class="style7">中山屬兾州，於兾州所部郡課常為弟一也。</span>十三年，更封南䜌侯。<span class="style7">䜌音力全反。</span>入奉朝請，復為汝南太守。十八年，行幸章陵，徵晨行廷尉事。從至新野，置酒酣讌，賞賜數百十萬，復遣歸郡。晨興鴻郤陂數千頃田，<span class="style7">鴻郤，陂名，在今豫州汝陽縣東。成帝時，關東水陂溢為害，翟方進為丞相，奏罷之。</span>汝土以殷，魚稻之饒流衍它郡。<span class="style7">衍，饒也。</span>明年，定封西華侯，復徵奉朝請。二十五年卒，詔遣中謁者備公主官屬禮儀，<span class="style7">漢官儀曰「長公主官屬，傅一人，員吏五人，騶僕射五人，私府長、食官長、永巷令、家令各一人」也。</span>招迎新野主魂，與晨合葬於北芒。乘輿與中宮親臨喪送葬。謚曰惠侯。</p>
                  <p>小子棠嗣，後徙封武當。棠卒，子固嗣。固卒，子國嗣。國卒，子福嗣，永建元年卒，無子，國除。</p>
                  <p>來歙字君叔，<span class="style7">歙音許及反。</span>南陽新野人也。六世祖漢，有才力，武帝世，以光祿大夫副樓舩將軍楊僕，擊破南越、朝鮮。父仲，<span class="style7">東觀記「仲」作「冲」。</span>哀帝時為諫大夫，娶光武祖姑，生歙。光武甚親敬之，數共徃來長安。</p>
                  <p>漢兵起，王莽以歙劉氏外屬，乃收繫之，賔客共篡奪，得免。更始即位，以歙為吏，從入關。數言事不用，以病去。歙女弟為漢中王劉嘉妻，嘉遣人迎歙。因南之漢中。更始敗，歙勸嘉歸光武，遂與嘉俱東詣洛陽。</p>
                  <p>帝見歙，大歡，即解衣以衣之，<span class="style7">東觀記曰「解所被襜襦以衣歙」也。</span>拜為太中大夫。是時方以隴、蜀為憂，獨謂歙曰：「今西州未附，<span class="style7">西州謂隗嚻也。</span>子陽稱帝，道里阻遠，諸將方務關東，思西州方略，未知所任，其謀若何？」歙因自請曰：「臣甞與隗嚻相遇長安。其人始起，以漢為名。今陛下聖德隆興，臣願得奉威命，開以丹青之信，<span class="style7">楊子法言曰「聖人之言，明若丹青」也。</span>嚻必束手自歸，則述自亡之埶，不足圖也。」帝然之。建武三年，歙始使隗嚻。五年，復持節送馬援，因奉璽書於嚻。旣還，復徃說嚻，嚻遂遣子恂隨歙入質，拜歙為中郎將。時山東略定，帝謀西收嚻兵，與俱伐蜀，復使歙喻旨。嚻將王元說嚻多設疑，故乆冘豫不決。<span class="style7">冘豫，不定之意也。說文曰「冘冘，行貌」也。音淫。東觀記曰「狐疑不決」也。</span>歙素剛毅，遂發憤質責嚻曰：<span class="style7">質，正也。</span>「國家以君知臧否，曉廢興，故以手書暢意。足下推忠誠，遣伯春委質，<span class="style7">嚻子恂，字伯春。</span>是臣主之交信也。今反欲用佞惑之言，為族滅之計，叛主負子，違背忠信乎？吉凶之決，在於今日。」欲前刺囂，囂起入，部勒兵，將殺歙，歙徐杖節就車而去。囂愈怒，王元勸囂殺歙，使牛邯將兵圍守之。囂將王遵諫曰：「愚聞為國者慎器與名，<span class="style7">器，車服也。名，爵號也。言名與器不可妄授也。</span>為家者畏怨重禍。俱慎名器，則下服其命；輕用怨禍，則家受其殃。今將軍遣子質漢，內懷它志，名器逆矣；外人有議欲謀漢使，輕怨禍矣。古者列國兵交，使在其間，<span class="style7">左傳曰：「晉欒書伐鄭，鄭人使伯蠲行成，晉人殺之，非禮也。兵交使在其閒，可也。」</span>所以重兵貴和而不任戰也，何況承王命籍重質而犯之哉？君叔雖單車遠使，而陛下之外兄也。<span class="style7">光武之姑子，故曰外兄也。</span>害之無損於漢，而隨以族滅。昔宋執楚使，遂有析骸易子之禍。<span class="style7">左傳曰，楚使申舟聘齊，不假道於宋。華元曰：「楚不假道，鄙我也。」乃殺之。楚子聞之，遂圍宋。宋人懼，使華元夜入楚師，告子反曰「寡君使元以病告，弊邑易子而食，析骸以爨」也。</span>小國猶不可辱，况於萬乘之主，重以伯春之命哉！」歙為人有信義，言行不違，及徃來游說，皆可案覆，西州士大夫皆信重之，多為其言，故得免而東歸。</p>
                  <p>八年春，歙與征虜將軍祭遵襲略陽，遵道病還，分遣精兵隨歙，合二千餘人，伐山開道，從番須、回中，<span class="style7">番須、回中，並地名也。番音盤。武帝元封四年幸雍，通回中道。前書音義曰回中在汧。汧今隴州汧源縣也。</span>徑至略陽，<span class="style7">徑，直也。</span>斬嚻守將金梁，因保其城。嚻大驚曰：「何其神也！」<span class="style7">東觀記曰：「上聞得略陽，甚恱。左右怪上數破大敵，今得小城，何足以喜？然上以略陽嚻所依阻，心腹已壞，則制其支體也。」</span>乃悉兵數萬人圍略陽，斬山築堤，激水灌城。歙與將士固死堅守，矢盡，乃發屋斷木以為兵。嚻盡銳攻之，自春至秋，其士卒疲弊。帝乃大發關東兵，自將上隴，嚻衆潰走，圍解。於是置酒高會，勞賜歙，班坐絕席，在諸將之右，賜歙妻縑千匹。詔使留屯長安，悉監護諸將。</p>
                  <p>歙因上書曰：「公孫述以隴西、天水為藩蔽，故得延命假息。今二郡平蕩，則述智計窮矣。宜益選兵馬，儲積資糧。昔趙之將帥多賈人，高帝懸之以重賞。<span class="style7">高帝十年，陳豨反於趙、代，其將多賈人，帝多以金購，豨將皆降。</span>今西州新破，兵人疲饉，若招以財糓，則其衆可集。臣知國家所給非一，用度不足，然有不得已也。」帝然之。於是大轉糧運，<span class="style7">東觀記曰：「詔於汧積穀六萬斛，驢四百頭負馱。」</span>詔歙率征西大將軍馮異、建威大將軍耿弇、虎牙大將軍蓋延、楊武將軍馬成、武威將軍劉尚入天水，擊破公孫述將田弇、趙匡。明年，攻拔落門，<span class="style7">聚名也。解見光武紀。</span>隗嚻支黨周宗、趙恢及天水屬縣皆降。</p>
                  <p>初王莽世，羌虜多背叛，而隗嚻招懷其酋豪，遂得為用。及嚻亡後，五谿、先零諸種數為寇掠，皆營塹自守，州郡不能討。歙乃大修攻具，率蓋延、劉尚及太中大夫馬援等進擊羌於金城，大破之，斬首虜數千人，獲牛羊萬餘頭，糓數十萬斛。又擊破襄武賊傅栗卿等。<span class="style7">襄武，縣，屬隴西郡也。</span>隴西雖平，而人飢，流者相望。<span class="style7">流謂流離以就食也。</span>歙乃傾倉廩，轉運諸縣，以賑贍之，於是隴右遂安，而涼州流通焉。</p>
                  <p>十一年，歙與蓋延、馬成進攻公孫述將王元、環安於河池、下辯，陷之，乘勝遂進。蜀人大懼，使刺客刺歙，未殊，馳召蓋延。延見歙，因伏悲哀，不能仰視。歙叱延曰：「虎牙何敢然！今使者中刺客，無以報國，故呼巨卿，欲相屬以軍事，而反效兒女子涕泣乎！刃雖在身，不能勒兵斬公邪！」延收淚強起，受所誡。歙自書表曰：「臣夜人定後，為何人所賊傷，<span class="style7">何人謂不知何人也。</span>中臣要害。臣不敢自惜，誠恨奉職不稱，以為朝廷羞。夫理國以得賢為本，太中大夫段襄，骨鯁可任，<span class="style7">骨鯁，喻正直也。說文曰：「鯁，魚骨也。」食骨留咽中為鯁。</span>願陛下裁察。又臣兄弟不肖，<span class="style7">肖，似也。不似猶不賢也。</span>終恐被罪，陛下哀憐，數賜敎督。」投筆抽刃而絕。</p>
                  <p>帝聞大驚，省書覽涕，乃賜策曰：「中郎將來歙，攻戰連年，平定羌、隴，憂國忘家，忠孝彰著。遭命遇害，嗚呼哀哉！」使太中大夫贈歙中郎將、征羌侯印綬，謚曰節侯，謁者護喪事。喪還洛陽，乘輿縞素臨弔送葬。以歙有平羌、隴之功，故改汝南之當鄉縣為征羌國焉。<span class="style7">征羌故城在今豫州郾城縣東南也。</span></p>
                  <p>子裦嗣。十三年，帝嘉歙忠節，復封歙弟由為宜西侯。<span class="style7">東觀記曰「宜西鄉侯」。</span>裦子稜，尚顯宗女武安公主。稜早歿，裦卒，以稜子歷為嗣。</p>
                  <p>論曰：世稱來君叔天下信士。夫專使乎二國之間，豈厭詐謀哉？而能獨以信稱者，良其誠心在乎使兩義俱安，而己不私其功也。</p>
                  <p>歷字伯珍，少襲爵，以公主子，永元中，為侍中，監羽林右騎。<span class="style7">羽林騎，武帝置。宣帝令中郎將騎都尉監羽林，見前書。</span>永初三年，遷射聲校尉。永寧元年，代馮石為執金吾。延光元年，尊歷母為長公主。二年，遷歷太僕。</p>
                  <p>明年，中常侍樊豐與大將軍耿寶、侍中周廣、謝惲等共讒陷太尉楊震，震遂自殺。歷謂侍御史虞詡曰：「耿寶託元舅之親，<span class="style7">寶女弟為清河王慶姬，即安帝嫡母也，故寶於帝為元舅焉。</span>榮寵過厚，不念報國恩，而傾側姦臣，誣奏楊公，傷害忠良，其天禍亦將至矣。」遂絕周廣、謝惲，不與交通。時皇太子驚病不安，避幸安帝乳母野王君王聖舍。太子乳母王男、厨監邴吉等以為聖舍新繕修，犯土禁，不可乆御。聖及其女永與大長秋江京及中常侍樊豐、王男、邴吉等互相是非，聖、永遂誣譖男、吉，皆幽囚死，家屬徙比景。太子思男等，數為歎息。京、豐懼有後害，妄造虛無，構讒太子及東宮官屬。帝怒，召公卿以下會議廢立。耿寶等承旨，皆以為太子當廢。歷與太常桓焉、廷尉張皓議曰：「經說，年未滿十五，過惡不在其身。且男、吉之謀，皇太子容有不知，宜選忠良保傅，輔以禮義。廢置事重，此誠聖恩所宜宿留。」<span class="style7">宿留猶停留也。宿留音秀溜。</span>帝不從，是日遂廢太子為濟陰王。時監太子家小黃門籍建、中傅高梵等，<span class="style7">梵音扶汎反。</span>皆以無罪徙朔方。歷乃要結光祿勳祋諷，<span class="style7">祋音丁外反。</span>宗正劉瑋，將作大匠薛皓，侍中閭丘弘、陳光、趙代、施延，太中大夫朱倀、<span class="style7">倀音丑羊反。</span>第五頡，<span class="style7">頡音下結反。</span>中散大夫曹成，諫議大夫李尤，符節令張敬，<span class="style7">續漢志曰：「符節令，秩六百石。」</span>持書侍御史龔調，<span class="style7">續漢志曰「持書侍御史，秩六百石」也。</span>羽林右監孔顯，<span class="style7">漢官儀「羽林左、右監，屬光祿」也。</span>城門司馬徐崇，衞尉守丞樂闈，<span class="style7">守丞，兼守之丞也。</span>長樂、未央廄令鄭安世等十餘人，<span class="style7">續漢志曰「未央廄令一人，長樂廄令一人，主乘輿馬」也。</span>俱詣鴻都門證太子無過。龔調據法律明之，以為男、吉犯罪，皇太子不當坐。帝與左右患之，乃使中常侍奉詔脅羣臣曰：「父子一體，天性自然。以義割恩，為天下也。歷、諷等不識大典，而與羣小共為讙譁，外見忠直而內希後福，飾邪違義，豈事君之禮？朝廷廣開言事之路，故且一切假貸；若懷迷不反，當顯明刑書。」諫者莫不失色。薛皓先頓首曰：「固宜如明詔。」歷怫然，<span class="style7">字林曰：「怫，鬱也。」怫音扶勿反。</span>廷詰皓曰：「屬通諫何言，而今復背之？<span class="style7">屬，近也。通猶共也。近言共諫，何乃相背也。</span>大臣乘朝車，處國事，固得輾轉若此乎！」<span class="style7">周禮曰：「卿乘夏縵，大夫乘墨車。」輾轉，不定也。詩曰：「展轉反側。」</span>乃各稍自引起，歷獨守闕，連日不肯去。帝大怒，乃免歷兄弟官，削國租，黜公主不得會見。歷遂杜門不與親戚通，時人為之震慄。</p>
                  <p>及帝崩，閻太后起歷為將作大匠。順帝即位，朝廷咸稱社稷臣，於是遷為衞尉。祋諷、劉瑋、閭丘弘等先卒，皆拜其子為郎；朱倀、<span class="style7">倀音丑良反。</span>施延、陳光、趙代等並為公卿，任職；徵王男、邴吉家屬還京師，厚加賞賜；籍建、高梵等悉蒙顯擢。永建元年，拜歷車騎將軍，弟祉為步兵校尉，超為黃門侍郎。三年，母長公主薨，歷稱病歸弟；服闋，復為大鴻臚。陽嘉二年，卒官。</p>
                  <p>子定嗣。定尚安帝妹平氏長公主，順帝時，為虎賁中郎將。定卒，子虎嗣，桓帝時，為屯騎校尉。弟豔，字季德，少好學下士，開館養徒，少歷顯位，靈帝時，再遷司空。</p>
                  <p>贊曰：李、鄧豪贍，舍家從讖。<span class="style7">鄧晨代以吏二千石為豪，李通家富為贍也。</span>少公雖孚，宗卿未驗。<span class="style7">孚，信也。言蔡少公論讖，其事雖信，而李守被誅，是未驗也。</span>王常知命，功惟帝念。<span class="style7">王常，更始中為知命侯，後歸朝，上錄其功，封為列侯，故曰帝念。</span>款款君叔，斯言無玷。<span class="style7">玷，缺也。</span>方獻三捷，永墜一劔。<span class="style7">小雅采薇詩曰：「豈敢定居，一月三捷。」</span></p>
                  <hr />
  </div>
		 <div class="next1"><a href="014.htm">上卷</a> / <a href="a03.htm">後漢書目錄</a> / <a href="016.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

