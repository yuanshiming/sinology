<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷十六‧列傳第六</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷十六 ‧ 列傳第六</span>   
    <hr />
                  <p class="style11">鄧禹<span class="style3">子訓　孫隲</span>　寇恂<span class="style3">曾孫榮</span></p>
                  <p>鄧禹字仲華，南陽新野人也。年十三，能誦詩，受業長安。時光武亦游學京師，禹年雖幼，而見光武知非常人，遂相親附。數年歸家。</p>
                  <p>及漢兵起，更始立，豪桀多薦舉禹，禹不肯從。及聞光武安集河北，即杖策北渡，追及於鄴。光武見之甚歡，謂曰：「我得專封拜，生遠來，寧欲仕乎？」禹曰：「不願也。」光武曰：「即如是，何欲為？」禹曰：「但願明公威德加於四海，禹得効其尺寸，垂功名於竹帛耳。」光武笑，因留宿閒語。<span class="style7">閒，私也。</span>禹進說曰：「更始雖都關西，今山東未安，赤眉、青犢之屬動以萬數，三輔假號往往羣聚。更始旣未有所挫，而不自聽斷，諸將皆庸人屈起，<span class="style7">屈音求勿反。</span>志在財幣，爭用威力，朝夕自快而已，非有忠良明智，深慮遠圖，欲尊主安民者也。四方分崩離析，<span class="style7">論語曰：「邦分崩離析。」</span>形埶可見。明公雖建藩輔之功，猶恐無所成立。於今之計，莫如延攬英雄，務恱民心，立高祖之業，救萬民之命。以公而慮天下，不足定也。」光武大恱，因令左右號禹曰鄧將軍。常宿止於中，與定計議。</p>
                  <p>及王郎起兵，光武自薊至信都，使禹發奔命，得數千人，令自將之，別攻拔樂陽。<span class="style7">樂陽，縣名，屬常山郡。</span>從至廣阿，<span class="style7">東觀記曰：「上率禹等擊王郎橫野將軍劉奉，大破之。上過禹營，禹進炙魚，上餐啗，勞勉吏士，威嚴甚厲。衆皆竊言『劉公真天人也』。」</span>光武舍城樓上，披輿地圖，指示禹曰：「天下郡國如是，今始乃得其一。子前言以吾慮天下不足定，何也？」禹曰：「方今海內殽亂，人思明君，猶赤子之慕慈母。古之興者，在德薄厚，不以大小。」<span class="style7">史記蘇秦說趙王曰：「堯無三夫之分，舜無咫尺之地，禹無百人之聚，湯、武之士不過三千，立為天子，誠得其道也。」</span>光武恱。時任使諸將，多訪於禹，禹每有所舉者，皆當其才，光武以為知人。使別將騎，與蓋延等擊銅馬於清陽。延等先至，戰不利，還保城，為賊所圍。禹遂進與戰，破之，生獲其大將。從光武追賊至蒲陽，連大克獲，北州略定。</p>
                  <p>及赤眉西入關，更始使定國上公王匡、襄邑王成丹、抗威將軍劉均及諸將，分據河東、弘農以拒之。赤眉衆大集，王匡等莫能當。光武籌赤眉必破長安，欲乘舋并關中，而方自事山東，未知所寄，以禹沈深有大度，故授以西討之略。乃拜為前將軍持節，中分麾下精兵二萬人，遣西入關，令自選偏裨以下可與俱者。於是以韓歆為軍師，李文、李春、程慮為祭酒，<span class="style7">「慮」字或為「憲」字。</span>馮愔為積弩將軍，樊崇為驍騎將軍，宗歆為車騎將軍，鄧尋為建威將軍，耿訢為赤眉將軍，左于為軍師將軍，引而西。</p>
                  <p>建武元年正月，禹自箕關將入河東，<span class="style7">箕關在今王屋縣東。</span>河東都尉守關不開，禹攻十日，破之，獲輜重千餘乘。進圍安邑，數月未能下。更始大將軍樊參將數萬人，度大陽欲攻禹，<span class="style7">大陽，縣，屬河東郡。前書音義曰：「大河之陽。」春秋：「秦伯伐晉，自茅津濟。」杜預云：「河東大陽縣也。」</span>禹遣諸將逆擊於解南，<span class="style7">解，縣，屬河東郡，故城在今蒲州桑泉縣東南也。</span>大破之，斬參首。於是王匡、成丹、劉均等合軍十餘萬，復共擊禹，禹軍不利，樊崇戰死。會日暮，戰罷，軍師韓歆及諸將見兵埶已摧，皆勸禹夜去，禹不聽。明日癸亥，匡等以六甲窮日不出，禹因得更理兵勒衆。明旦，匡悉軍出攻禹，禹令軍中無得妄動；旣至營下，因傳發諸將鼓而並進，大破之。匡等皆棄軍亡走，禹率輕騎急追，獲劉均及河東太守楊寶、持節中郎將弭彊，皆斬之，收得節六，印綬五百，兵器不可勝數，遂定河東。承制拜李文為河東太守，悉更置屬縣令長以鎮撫之。是月，光武即位於鄗，使使者持節拜禹為大司徒。策曰：「制詔前將軍禹：深執忠孝，與朕謀謨帷幄，決勝千里。<span class="style7">高祖曰：「運策帷幄之中，決勝千里之外，吾不如子房。」</span>孔子曰：『自吾有回，門人日親。』<span class="style7">史記曰，顏回年二十九，髮白，早死，孔子哭之慟，曰「自吾有回，門人益親」也。</span>斬將破軍，平定山西，功効尤著。百姓不親，五品不訓，汝作司徒，敬敷五敎，五敎在寬。<span class="style7">五品，五常也：父義，母慈，兄友，弟恭，子孝。言五常之敎務在寬也。</span>今遣奉車都尉授印綬，封為酇侯，食邑萬戶。敬之哉！」<span class="style7">酇，縣，今屬南陽郡，故城在襄州穀城縣東北。</span>禹時年二十四。</p>
                  <p>遂渡汾陰河，入夏陽。更始中郎將左輔都尉公乘歙，<span class="style7">左輔即左馮翊也。三輔皆有都尉。</span>引其衆十萬，與左馮翊兵共拒禹於衙，<span class="style7">衙，縣名，屬左馮翊，解見安紀。</span>禹復破走之，而赤眉遂入長安。是時三輔連覆敗，赤眉所過殘賊，百姓不知所歸。聞禹乘勝獨剋而師行有紀，<span class="style7">紀，綱紀也。言有條貫而不殘暴。</span>皆望風相攜負以迎軍，降者日以千數，衆號百萬。禹所止輒停車住節，<span class="style7">住或作柱。</span>以勞來之，父老童穉，垂髮戴白，<span class="style7">垂髮，童幼也。戴白，父老也。</span>滿其車下，莫不感恱，於是名震關西。帝嘉之，數賜書襃美。</p>
                  <p>諸將豪傑皆勸禹徑攻長安。禹曰：「不然。今吾衆雖多，能戰者少，前無可仰之積，<span class="style7">仰猶恃也，音魚向反。</span>後無轉饋之資。赤眉新拔長安，財富充實，鋒銳未可當也。夫盜賊羣居，無終日之計，財穀雖多，變故萬端，寧能堅守者也？上郡、北地、安定三郡，土廣人稀，饒穀多畜，吾且休兵北道，就粮養士，以觀其弊，乃可圖也。」於是引軍北至栒邑。<span class="style7">栒邑，縣，屬右扶風，故城在今豳州三水縣東北。栒音荀。</span>禹所到，擊破赤眉別將諸營保，郡邑皆開門歸附。西河太守宗育遣子奉檄降，禹遣詣京師。<span class="style7">京師謂洛陽也。公羊傳曰：「天子所居曰京師。」</span></p>
                  <p>帝以關中未定，而禹乆不進兵，下勑曰：「司徒，堯也；亡賊，桀也。長安吏人遑遑無所依歸，宜以時進討，鎮慰西京，繫百姓之心。」禹猶執前意，乃分遣將軍別攻上郡諸縣，更徵兵引穀，歸至大要。<span class="style7">大要，縣名，屬北地郡。</span>遣馮愔、宗歆守栒邑。二人爭權相攻，愔遂殺歆，因反擊禹，禹遣使以聞帝。帝問使人：「愔所親愛為誰」，對曰：「護軍黃防。」帝度愔、防不能乆和，埶必相忤，因報禹曰：「縛馮愔者，必黃防也。」乃遣尚書宗廣持節降之。後月餘，防果執愔將其衆歸罪。更始諸將王匡、胡殷、成丹等皆詣廣降，與共東歸。至安邑，道欲亡，廣悉斬之。愔至洛陽，赦不誅。</p>
                  <p>二年春，遣使者更封禹為梁侯，食四縣。時赤眉西走扶風，禹乃南至長安，軍昆明池，大饗士卒。率諸將齋戒，擇吉日，修禮謁祠高廟，收十一帝神主，遣使奉詣洛陽，因循行園陵，為置吏士奉守焉。</p>
                  <p>禹引兵與延岑戰於藍田，不克，復就穀雲陽。漢中王劉嘉詣禹降。嘉相李寶倨慢無禮，禹斬之。寶弟收寶部曲擊禹，殺將軍耿訢。自馮愔反後，禹威稍損，又乏食，歸附者離散。而赤眉復還入長安，禹與戰，敗走，至高陵，軍士飢餓者皆食棗菜。帝乃徵禹還，勑曰：「赤眉無穀，自當來東，吾折捶笞之，非諸將憂也。無得復妄進兵。」禹慙於受任而功不遂，數以飢卒徼戰，輒不利。三年春，與車騎將軍鄧弘擊赤眉，遂為所敗，衆皆死散。事在馮異傳。獨與二十四騎還詣宜陽，謝上大司徒、梁侯印綬。有詔歸侯印綬。數月，拜右將軍。</p>
                  <p>延岑自敗於東陽，遂與秦豐合。四年春，復寇順陽閒。遣禹護復漢將軍鄧曅、輔漢將軍于匡，擊破岑於鄧；追至武當，復破之。岑奔漢中，餘黨悉降。</p>
                  <p>十三年，天下平定，諸功臣皆增戶邑，定封禹為高密侯，食高密、昌安、夷安、淳于四縣。<span class="style7">高密，國名，今密州縣也。昌安、夷安並屬高密國。昌安故城在今密州安丘縣外城也。夷安故城在今密州高密縣外城也。淳于，縣名，屬北海郡，故城在今密州安丘縣東北也。</span>帝以禹功高，封弟寬為明親侯。其後左右將軍官罷，<span class="style7">續漢志曰「前後左右將軍皆主征伐，事訖皆罷」也。</span>以特進奉朝請。禹內文明，篤行淳備，事母至孝。天下旣定，常欲遠名埶。有子十三人，各使守一蓺。修整閨門，敎養子孫，皆可以為後世法。資用國邑，不修產利。帝益重之。中元元年，復行司徒事。從東巡狩，封岱宗。</p>
                  <p>顯宗即位，以禹先帝元功，拜為太傅，進見東向，<span class="style7">臣當北面，尊如賔，故令東向。</span>甚見尊寵。居歲餘，寢疾。帝數自臨問，以子男二人為郎。永平元年，年五十七薨，謚曰元侯。</p>
                  <p>帝分禹封為三國：長子震為高密侯，襲為昌安侯，珍為夷安侯。</p>
                  <p>禹少子鴻，好籌策。永平中，以為小侯。引入與議邊事，帝以為能，拜將兵長史，率五營士屯鴈門。肅宗時，為度遼將軍。永元中，與大將軍竇憲俱出擊匈奴，有功，徵行車騎將軍。出塞追畔胡逢侯，坐逗留，下獄死。</p>
                  <p>高密侯震卒，子乾嗣。乾尚顯宗女沁水公主。永元十四年，陰皇后巫蠱事發，乾從兄奉以后舅被誅，乾從坐，國除。元興元年，和帝復封乾本國，拜侍中。乾卒，子成嗣。成卒，子襃嗣。襃尚安帝妹舞陰長公主，桓帝時為少府。襃卒，長子某嗣。少子昌襲母爵為舞陰侯，拜黃門侍郎。</p>
                  <p>昌安侯襲嗣子藩，亦尚顯宗女平臯長公主，<span class="style7">平臯，縣名，屬河內郡，故城在今懷州武德縣西。</span>和帝時為侍中。</p>
                  <p>夷安侯珍子康，少有操行。兄良襲封，無後，永初六年，紹封康為夷安侯。時諸紹封者皆食故國半租，康以皇太后戚屬，獨三分食二，以侍祠侯。<span class="style7">漢官儀曰：「諸侯功德優盛，朝廷所敬者，位特進，在三公下；其次朝侯，在九卿下；其次侍祠侯；其次下土小國侯，以肺腑親公主子孫，奉墳墓於京師，亦隨時朝見，是為隈諸侯也。」康，太后從兄，以親侍祀得紹封也。</span>為越騎校尉。康以太后乆臨朝政，宗門盛滿，數上書長樂宮諫爭，宜崇公室，自損私權，言甚切至。太后不從。康心懷畏懼，永寧元年，遂謝病不朝。太后使內侍者問之。時宮人出入，多能有所毀譽，其中耆宿皆稱中大人。所使者乃康家先婢，亦自通中大人。康聞，詬之曰：<span class="style7">詬，罵也，音許遘反。</span>「汝我家出，亦敢爾邪！」婢怨恚，還說康詐疾而言不遜。太后大怒，遂免康官，遣歸國，絕屬籍。及從兄隲誅，<span class="style7">隲音質。</span>安帝徵康為侍中。順帝立，為太僕，有方正稱，名重朝廷。以病免，加位特進。陽嘉三年卒，謚曰義侯。</p>
                  <p>論曰：夫變通之世，君臣相擇，<span class="style7">家語孔子曰：「君擇臣而任之，臣亦擇君而事之。」</span>斯最作事謀始之幾也。<span class="style7">幾者，事之微也。易訟卦曰「君子以作事謀始」也。</span>鄧公嬴糧徒步，觸紛亂而赴光武，<span class="style7">方言曰：「嬴，檐。」</span>可謂識所從會矣。於是中分麾下之軍，以臨山西之隙，至使關河響動，懷赴如歸。功雖不遂，而道亦弘矣！及其威損栒邑，兵散宜陽，褫龍章於終朝，就侯服以卒歲，<span class="style7">褫音直紙反，又勑紙反。龍章，衮龍之服也。謂禹為赤眉所敗，上司徒印綬也。易訟卦曰：「或錫之鞶帶，終朝三褫之。」</span>榮悴交而下無二色，進退用而上無猜情，使君臣之美後世莫闚其閒，不亦君子之致為乎！</p>
                  <p>訓字平叔，禹第六子也。少有大志，不好文學，禹常非之。顯宗即位，初以為郎中。訓樂施下士，士大夫多歸之。<span class="style7">東觀記曰：「訓謙恕下士，無貴賤見之如舊，朋友子往來門內，視之如子，有過加鞭扑之敎。太醫皮巡從獵上林還，暮宿殿門下，寒疝病發。時訓直事，聞巡聲，起往問之，巡曰：『兾得火以熨背。』訓身至太官門為求火，不得，乃以口噓其背，復呼同廬郎共更噓，至朝遂愈也。」</span></p>
                  <p>永平中，理虖沲、石臼河，從都慮至羊腸倉，<span class="style7">酈元水經注云，汾陽故城，積粟所在，謂之羊腸倉，在晉陽西北，石隥縈委，若羊腸焉，故以為名。今嵐州界羊腸阪是也。石臼河解見章紀。</span>欲令通漕。<span class="style7">水運曰漕。</span>太原吏人苦役，連年無成，轉運所經三百八十九隘，<span class="style7">隘音乙賣反。</span>前後沒溺死者不可勝筭。建初三年，拜訓謁者，使監領其事。訓考量隱括，<span class="style7">隱審量括之也。孫卿子曰：「拘木必待隱括蒸揉然後直」也。拘音鉤，謂曲者也。</span>知大功難立，具以上言。肅宗從之，遂罷其役，更用驢輦，歲省費億萬計，全活徒士數千人。</p>
                  <p>會上谷太守任興欲誅赤沙烏桓，烏桓怨恨謀反，詔訓將黎陽營兵屯狐奴，以防其變。<span class="style7">漢官儀曰：「中興以幽、兾、并州兵克定天下，故於黎陽立營，以謁者監之。」狐奴，縣，屬漁陽郡也。</span>訓撫接邊民，為幽部所歸。六年，遷護烏桓校尉，黎陽故人多攜將老幼，樂隨訓徙邊。<span class="style7">東觀記曰：「訓故吏最貧羸者舉國，念訓常所服藥北州少乏，又知訓好青泥封書，從黎陽步推鹿車於洛陽市藥，還過趙國易陽，並載青泥一襆，至上谷遺訓。其得人心如是。」</span>鮮卑聞其威恩，皆不敢南近塞下。<span class="style7">東觀記曰：「吏士常大病瘧，轉易至數十人，訓身為煑湯藥，咸得平愈。其無妻者，為適配偶。」</span>八年，舞陰公主子梁扈有罪，訓坐私與扈通書，徵免歸閭里。<span class="style7">東觀記曰：「燕人思慕，為之作歌也。」</span></p>
                  <p>元和三年，盧水胡反畔，以訓為謁者，乘傳到武威，拜張掖太守。</p>
                  <p>章和二年，護羌校尉張紆誘誅燒當種羌迷吾等，由是諸羌大怒，謀欲報怨，朝廷憂之。公卿舉訓代紆為校尉。諸羌激忿，遂相與解仇結婚，交質盟詛，<span class="style7">鄭玄注周禮云：「大事曰盟，小事曰詛。」</span>衆四萬餘人，期冰合度河攻訓。先是小月氏胡分居塞內，勝兵者二三千騎，皆勇健富彊，每與羌戰，常以少制多。雖首施兩端，<span class="style7">首施猶首鼠也。</span>漢亦時收其用。時迷吾子迷唐，別與武威種羌合兵萬騎，來至塞下，未敢攻訓，先欲脅月氏胡。訓擁衞稽故，令不得戰。<span class="style7">稽故謂稽留事故也。東觀記「稽故」字作「諸故」也。</span>議者咸以羌胡相攻，縣官之利，以夷伐夷，不宜禁護。訓曰：「不然。今張紆失信，衆羌大動，經常屯兵，不下二萬，轉運之費，空竭府帑，<span class="style7">說文曰：「帑，金帛所藏。」音它莽反。</span>涼州吏人命縣絲髮。原諸胡所以難得意者，皆恩信不厚耳。今因其迫急以德懷之，庶能有用。」遂令開城及所居園門，悉驅羣胡妻子內之，嚴兵守衞。羌掠無所得，<span class="style7">掠，劫奪也。</span>又不敢逼諸胡，因即解去。由是湟中諸胡皆言：<span class="style7">湟中，月氏胡所居，今鄯州湟水縣也。</span>「漢家常欲鬬我曹，今鄧使君待我以恩信，開門內我妻子，乃得父母」。咸歡喜叩頭曰：「唯使君所命。」訓遂撫養其中少年勇者數百人，以為義從。</p>
                  <p>羌胡俗恥病死，每病臨困，輒以刃自刺。訓聞有困疾者，輒拘持縛束，不與兵刃，使醫藥療之，愈者非一，小大莫不感恱。於是賞賂諸羌種，使相招誘。迷唐伯父號吾乃將其母及種人八百戶，自塞外來降。訓因發湟中秦、胡、羌兵四千人，出塞掩擊迷唐於寫谷，<span class="style7">東觀記曰「寫」作「鴈」。</span>斬首虜六百餘人，得馬牛羊萬餘頭。迷唐乃去大、小榆，<span class="style7">兩谷名也，見西羌傳。</span>居頗巖谷，衆悉破散。其春，復欲歸故地就田業，訓乃發湟中六千人，令長史任尚將之，縫革為船，置於箄上以度河，<span class="style7">箄，木筏也，音步佳反。</span>掩擊迷唐廬落大豪，多所斬獲。復追逐奔北，會尚等夜為羌所攻，於是義從羌胡并力破之，斬首前後一千八百餘級，獲生口二千人，馬牛羊三萬餘頭，一種殆盡。<span class="style7">一種謂迷唐也。</span>迷唐遂收其餘部，遠徙廬落，西行千餘里，諸附落小種皆背畔之。燒當豪帥東號稽顙歸死，<span class="style7">東號，羌名。</span>餘皆款塞納質。於是綏接歸附，威信大行。遂罷屯兵，各令歸郡。唯置弛刑徒二千餘人，分以屯田，為貧人耕種，修理城郭塢壁而已。</p>
                  <p>永元二年，大將軍竇憲將兵鎮武威，憲以訓曉羌胡方略，上求俱行。訓初厚於馬氏，不為諸竇所親，及憲誅，故不離其禍。<span class="style7">離，遭也。</span></p>
                  <p>訓雖寬中容衆，而於閨門甚嚴，兄弟莫不敬憚，諸子進見，未甞賜席接以溫色。四年冬，病卒官，時年五十三。吏人羌胡愛惜，旦夕臨者日數千人。戎俗父母死，耻悲泣，皆騎馬歌呼。至聞訓卒，莫不吼號，或以刀自割，又刺殺其犬馬牛羊，曰「鄧使君已死，我曹亦俱死耳」。前烏桓吏士皆奔走道路，<span class="style7">訓前任烏桓校尉時吏士也。</span>至空城郭。吏執不聽，以狀白校尉徐傿。<span class="style7">傿音於建反。</span>傿歎息曰：「此義也。」乃釋之。遂家家為訓立祠，每有疾病，輒此請禱求福。</p>
                  <p>元興元年，和帝以訓皇后之父，使謁者持節至訓墓，賜策追封，謚曰平壽敬侯。<span class="style7">平壽，縣，屬北海郡，故城在今青州北海縣。</span>中宮自臨，百官大會。</p>
                  <p>訓五子：隲，京，悝，弘，閶。<span class="style7">悝音口回反。</span></p>
                  <p>隲字昭伯，<span class="style7">東觀記「隲」作「陟」。</span>少辟大將軍竇憲府。及女弟為貴人，隲兄弟皆除郎中。及貴人立，是為和熹皇后。隲三遷虎賁中郎將，京、悝、弘、閶皆黃門侍郎。京卒於官。延平元年，拜隲車騎將軍、儀同三司。儀同三司始自隲也。悝虎賁中郎將，弘、閶皆侍中。</p>
                  <p>殤帝崩，太后與隲等定策立安帝，悝遷城門校尉，弘虎賁中郎將。自和帝崩後，隲兄弟常居禁中。隲謙遜不欲乆在內，連求還第，歲餘，太后乃許之。</p>
                  <p>永初元年，封隲上蔡侯，悝葉侯，弘西平侯，<span class="style7">西平，縣，屬汝南郡，故城在今豫州郾城縣南。</span>閶西華侯，<span class="style7">西華，縣，屬汝南郡也。</span>食邑各萬戶。隲以定策功，增邑三千戶。隲等辭讓不獲，遂逃避使者，間關詣闕，<span class="style7">間關猶崎嶇也。</span>上疏自陳曰：「臣兄弟汙濊，無分可採，<span class="style7">言無分寸可收採也。</span>過以外戚，<span class="style7">過，誤也。</span>遭值明時，託日月之末光，被雲雨之渥澤，<span class="style7">易曰：「夫聖人者，與天地合其德，日月齊其明。」又云「雲行雨施，天下平」也。</span>並統列位，光昭當世。不能宣贊風羙，補助清化，誠慙誠懼，無以處心。陛下躬天然之姿，體仁聖之德，遭國不造，仍離大憂，<span class="style7">造，成也。仍，頻也。大憂，和帝、殤帝崩。</span>開日月之明，運獨斷之慮，援立皇統，奉承大宗。聖策定於神心，休烈垂於不朽，本非臣等所能萬一，而猥推嘉羙，<span class="style7">猥，曲也。</span>並享大封，伏聞詔書，驚惶慙怖。追觀前世傾覆之誡，<span class="style7">前代外戚上官安、霍禹之屬，皆被誅戮也。</span>退自惟念，不寒而慄。<span class="style7">惟，思也。不寒而慄，言恐懼也。前書曰「義縱為定襄太守，郡中不寒而慄」也。</span>臣等雖無逮及遠見之慮，猶有庶幾戒懼之情。常母子兄弟內相勑厲，兾以端愨畏慎，一心奉戴，上全天恩，下完性命。刻骨定分，有死無二。終不敢橫受爵土，以增罪累。惶窘征營，昧死陳乞。」太后不聽。隲頻上疏，至於五六，乃許之。</p>
                  <p>其夏，涼部畔羌搖蕩西州，朝廷憂之。於是詔隲將左右羽林、北軍五校士及諸部兵擊之，車駕幸平樂觀餞送。隲西屯漢陽，使征西校尉任尚、從事中郎司馬鈞與羌戰，大敗。時以轉輸疲弊，百姓苦役。冬，徵隲班師。<span class="style7">班，還也。</span>朝廷以太后故，遣五官中郎將迎拜隲為大將軍。軍到河南，使大鴻臚親迎，中常侍齎牛酒郊勞，王、主以下候望於道。旣至，大會羣臣，賜束帛乘馬，<span class="style7">駟馬曰乘。</span>寵靈顯赫，光震都鄙。</p>
                  <p>時遭元二之災，<span class="style7">臣賢案：元二即元元也，古書字當再讀者，即於上字之下為小「二」字，言此字當兩度言之。後人不曉，遂讀為元二，或同之陽九，或附之百六，良由不悟，致斯乖舛。今岐州石鼓銘，凡重言者皆為「二」字，明驗也。</span>人士荒飢，死者相望，盜賊羣起，四夷侵畔。隲等崇節儉，罷力役，推進天下賢士何熙、祋諷、<span class="style7">祋，姓也，音丁外反，又音丁活反。</span>羊浸、李郃、陶敦等列於朝廷，辟楊震、朱寵、陳禪置之幕府，故天下復安。</p>
                  <p>四年，母新野君寢病，隲兄弟並上書求還侍養。太后以閶最少，孝行尤著，特聽之，賜安車駟馬。及新野君薨，隲等復乞身行服，章連上，太后許之。隲等旣還里弟，並居冢次。閶至孝骨立，有聞當時。及服闋，詔喻隲還輔朝政，更授前封。隲等叩頭固讓，乃止，於是並奉朝請，位次在三公下，特進、侯上。<span class="style7">在特進及列侯之上。</span>其有大議，乃詣朝堂，與公卿參謀。</p>
                  <p>元初二年，弘卒。太后服齊衰，帝絲麻，並宿幸其弟。弘少治歐陽尚書，<span class="style7">歐陽生字和伯，千乘人，事伏生，武帝時人。</span>授帝禁中，諸儒多歸附之。初疾病，遺言悉以常服，不得用錦衣玉匣。有司奏贈弘驃騎將軍，位特進，封西平侯。太后追思弘意，不加贈位衣服，但賜錢千萬，布萬匹，隲等復辭不受。詔大鴻臚持節，即弘殯封子廣德為西平侯。將葬，有司復奏發五營輕車騎士，禮儀如霍光故事，<span class="style7">霍光薨，宣帝遣太中大夫、侍御史持節護喪事，中二千石修莫府冢，上賜玉衣、梓宮、便房、黃腸題湊、轀輬車、黃屋左纛，輕車材官五校士以送葬也。</span>太后皆不聽，但白蓋雙騎，<span class="style7">白蓋車也。</span>門生輓送。後以帝師之重，分西平之都鄉封廣德弟甫德為都鄉侯。四年，又封京子黃門侍郎珍為陽安侯，邑三千五百戶。</p>
                  <p>五年，悝、閶相繼並卒，皆遺言薄葬，不受爵贈，太后並從之。乃封悝子廣宗為葉侯，閶子忠為西華侯。</p>
                  <p>自祖父禹敎訓子孫，皆遵法度，深戒竇氏，<span class="style7">章帝竇皇后，竇勳女，祖穆及叔父俱尚主。穆交通輕薄，屬託郡縣，干亂政化，後並坐怨望謀不軌被誅，故鄧氏深引為誡也。</span>檢勑宗族，闔門靜居。<span class="style7">闔，閉也。</span>隲子侍中鳳，甞與尚書郎張龕書，屬郎中馬融宜在臺閣。又中郎將任尚甞遺鳳馬，後尚坐斷盜軍粮，檻車徵詣廷尉，<span class="style7">檻車謂以板四周為檻，無所見。</span>鳳懼事泄，先自首於隲。隲畏太后，遂髡妻及鳳以謝，天下稱之。</p>
                  <p>建光元年，太后崩，未及大斂，帝復申前命，封隲為上蔡侯，位特進。帝少號聦敏，及長多不德，而乳母王聖見太后乆不歸政，慮有廢置，常與中黃門李閏候伺左右。及太后崩，宮人先有受罰者，懷怨恚，因誣告悝、弘、閶先從尚書鄧訪取廢帝故事，謀立平原王得。<span class="style7">和帝長子平原王勝無嗣，鄧太后立樂安王寵子得為平原王。</span>帝聞，追怒，令有司奏悝等大逆無道，遂廢西平侯廣德、葉侯廣宗、西華侯忠、陽安侯珍、都鄉侯甫德皆為庶人。隲以不與謀，但免特進，遣就國。宗族皆免官歸故郡，沒入隲等貲財田宅，徙鄧訪及家屬於遠郡。郡縣逼迫，廣宗及忠皆自殺。又徙封隲為羅侯，<span class="style7">羅，縣，屬長沙國。</span>隲與子鳳並不食而死。隲從弟河南尹豹、度遼將軍舞陽侯遵、將作大匠暢皆自殺，唯廣德兄弟以母閻后戚屬得留京師。</p>
                  <p>大司農朱寵痛隲無罪遇禍，乃肉袒輿櫬，<span class="style7">櫬，親身棺也。</span>上疏追訟隲曰：「伏惟和熹皇后聖善之德，為漢文母。<span class="style7">詩凱風曰：「母氏聖善。」文母，文王之母大任也。言太后有聖智之善，比於文母也。</span>兄弟忠孝，同心憂國，宗廟有主，王室是賴。<span class="style7">殤帝崩，太后與隲定立安帝，故曰是賴。</span>功成身退，讓國遜位，歷世外戚，無與為比。當享積善履謙之祐，<span class="style7">易曰：「積善之家，必有餘慶。」又曰：「鬼神害盈而福謙。」</span>而橫為宮人單辭所陷。利口傾險，反亂國家，罪無申證，<span class="style7">申，明白也。</span>獄不訊鞠，<span class="style7">訊，問也。鞠，窮也。</span>遂令隲等罹此酷濫。一門七人並不以命，<span class="style7">七人謂隲從弟豹、遵、暢，隲子鳳，鳳從弟廣宗、忠也。</span>屍骸流離，怨魂不反，逆天感人，率土喪氣。宜収還冢次，寵樹遺孤，奉承血祀，<span class="style7">血祀謂祭廟殺牲取血以告神也。</span>以謝亡靈。」寵知其言切，自致廷尉，詔免官歸田里。衆庶多為隲稱枉，帝意頗悟，乃譴讓州郡，<span class="style7">以逼迫廣宗等故也。</span>還葬洛陽北芒舊塋，公卿皆會喪，莫不悲傷之。詔遣使者祠以中牢，諸從昆弟皆歸京師。及順帝即位，追感太后恩訓，愍隲無辜，乃詔宗正復故大將軍鄧隲宗親內外，朝見皆如故事。除隲兄弟子及門從十二人悉為郎中，擢朱寵為太尉，錄尚書事。</p>
                  <p>寵字仲威，京兆人，初辟隲府，稍遷潁川太守，治理有聲。及拜太尉，封安鄉侯，甚加優禮。</p>
                  <p>廣德早卒。甫德更召徵為開封令。學傳父業。喪母，遂不仕。</p>
                  <p>閶妻耿氏有節操，痛鄧氏誅廢，子忠早卒，乃養河南尹豹子嗣為閶後。耿氏敎之書學，遂以通博稱。永壽中，與伏無忌、延篤著書東觀，官至屯騎校尉。</p>
                  <p>禹曾孫香之女為桓帝后，帝又紹封度遼將軍遵子萬世為南鄉侯，拜河南尹。及后廢，萬世下獄死，其餘宗親皆復歸故郡。</p>
                  <p>鄧氏自中興後，累世寵貴，凡侯者二十九人，公二人，大將軍以下十三人，中二千石十四人，列校二十二人，州牧、郡守四十八人，其餘侍中、將、大夫、郎、謁者不可勝數，東京莫與為比。</p>
                  <p>論曰：漢世外戚，自東、西京十有餘族，<span class="style7">高帝呂后、昭帝上官后、宣帝霍后、成帝趙后、平帝王后、章帝竇后、和帝鄧后、安帝閻后、桓帝竇后、順帝梁后、靈帝何后等家，或以貴盛驕奢，或以攝位權重，皆以盈極被誅也。</span>非徒豪橫盈極，自取災故，必於貽釁後主，以至顛敗者，其數有可言焉。<span class="style7">後主謂嗣君也。言外戚握權者，當先帝時或容免禍，必貽罪釁於嗣君，以至傾覆。數猶理也，其致敗之理可得言焉。</span>何則？恩非己結，而權已先之；<span class="style7">言外戚之家，承隆寵於先帝，不結恩於後主，故權勢先在其身也。</span>情疏禮重，而枉性圖之；<span class="style7">圖，謀也。其人旣居權要，禮數不可不重，故後主枉其本性與之圖謀政事，非心所好也。</span>來寵方授，地旣害之；<span class="style7">後來寵者，方欲授之要職，而先代權臣見居其地，必須除舊方得授新，是地旣害之也。</span>隙開埶謝，讒亦勝之。<span class="style7">君臣有隙，上下離心，則權寵之人形勢漸謝，於是讒人構會，尋亦勝也。</span>悲哉！隲、悝兄弟委遠時柄，忠勞王室，而終莫之免，斯樂生所以泣而辭燕也！<span class="style7">樂毅忠於燕昭王，其子惠王立而疑樂毅，樂毅懼而奔趙。趙王謂樂毅曰：「燕力竭於齊，其主信讒，國人不附，其可圖乎？」毅伏而垂涕曰：「臣事昭王，猶事大王也。臣若獲戾於它國，沒身不忍謀趙徒隷，況其後嗣乎！」事見古史考。</span></p>
                  <p>寇恂字子翼，上谷昌平人也，世為著姓。恂初為郡功曹，太守耿況甚重之。</p>
                  <p>王莽敗，更始立，使使者徇郡國，曰「先降者復爵位」。恂從耿況迎使者於界上，況上印綬，使者納之，一宿無還意。恂勒兵入見使者，就請之。使者不與，曰：「天王使者，功曹欲脅之邪？」恂曰：「非敢脅使君，<span class="style7">君者，尊之稱也。</span>竊傷計之不詳也。今天下初定，國信未宣，使君建節銜命以臨四方，郡國莫不延頸傾耳，望風歸命。今始至上谷而先墮大信，<span class="style7">墮，毀也。</span>沮向化之心，生離畔之隙，將復何以號令它郡乎？且耿府君在上谷，乆為吏人所親，今易之，得賢則造次未安，不賢則秖更生亂。為使君計，莫若復之以安百姓。」使者不應，恂叱左右以使者命召況。況至，恂進取印綬帶況。使者不得已，乃承制詔之，況受而歸。</p>
                  <p>及王郎起，遣將徇上谷，急況發兵。恂與門下掾閔業共說況曰：「邯鄲拔起，<span class="style7">拔，卒也。</span>難可信向。昔王莽時，所難獨有劉伯升耳。今聞大司馬劉公，伯升母弟，尊賢下士，士多歸之，可攀附也。」況曰：「邯鄲方盛，力不能獨拒，如何？」恂對曰：「今上谷完實，控弦萬騎，舉大郡之資，可以詳擇去就。恂請東約漁陽，齊心合衆，邯鄲不足圖也。」況然之，乃遣恂到漁陽，結謀彭寵。恂還，至昌平，襲擊邯鄲使者，殺之，奪其軍，遂與況子弇等俱南及光武於廣阿。拜恂為偏將軍，號承義侯，從破羣賊。數與鄧禹謀議，禹竒之，因奉牛酒共交歡。</p>
                  <p>光武南定河內，而更始大司馬朱鮪等盛兵據洛陽。又并州未安，光武難其守，<span class="style7">非其人不可，故難之。</span>問於鄧禹曰：「諸將誰可使守河內者？」禹曰：「昔高祖任蕭何於關中，無復西顧之憂，所以得專精山東，終成大業。今河內帶河為固，戶口殷實，北通上黨，南迫洛陽。寇恂文武備足，有牧人御衆之才，非此子莫可使也。」乃拜恂河內太守，行大將軍事。光武謂恂曰：「河內完富，吾將因是而起。昔高祖留蕭何鎮關中，吾今委公以河內，堅守轉運，給足軍糧，率厲士馬，防遏它兵，勿令北度而已。」光武於是復北征燕、代。恂移書屬縣，講兵肄射，<span class="style7">肄，習也。</span>伐淇園之竹，<span class="style7">前書音義曰「淇園，衞之苑，多竹篠」也。</span>為矢百餘萬，養馬二千匹，收租四百萬斛，轉以給軍。</p>
                  <p>朱鮪聞光武北而河內孤，使討難將軍蘇茂、副將賈彊將兵三萬餘人，度鞏河攻溫。<span class="style7">鞏、溫並今洛州縣也。臨黃河，故曰鞏河也。</span>檄書至，恂即勒軍馳出，並移告屬縣，發兵會於溫下。軍吏皆諫曰：「今洛陽兵度河，前後不絕，宜待衆軍畢集，乃可出也。」恂曰：「溫，郡之藩蔽，失溫則郡不可守。」遂馳赴之。旦日合戰，而偏將軍馮異遣救及諸縣兵適至，士馬四集，幡旗蔽野。恂乃令士卒乘城鼓噪，大呼言曰：「劉公兵到！」蘇茂軍聞之，陳動，恂因奔擊，大破之，追至洛陽，遂斬賈彊。茂兵自投河死者數千，生獲萬餘人。恂與馮異過河而還。自是洛陽震恐，城門晝閉。時光武傳聞朱鮪破河內，有頃恂檄至，大喜曰：「吾知寇子翼可任也！」諸將軍賀，因上尊號，於是即位。</p>
                  <p>時軍食急乏，恂以輦車驪駕轉輸，<span class="style7">前書音義曰：「驪駕，併駕也。輦車，人挽行也。」</span>前後不絕，尚書升斗以稟百官。帝數策書勞問恂，同門生茂陵董崇說恂曰：「上新即位，四方未定，而君侯以此時據大郡，內得人心，外破蘇茂，威震鄰敵，功名發聞，此讒人側目怨禍之時也。昔蕭何守關中，悟鮑生之言而高祖恱。<span class="style7">漢王與項羽相距京、索，蕭何留守關中，上數使使勞苦何。鮑生謂何曰：「今君王暴衣露蓋，數勞苦君者，有疑君心。為君計者，遣君子孫昆弟能勝兵者悉詣軍。」何從其計，高祖大恱。</span>今君所將，皆宗族昆弟也，無乃當以前人為鏡戒。」恂然其言，稱疾不視事。帝將攻洛陽，先至河內，恂求從軍。帝曰：「河內未可離也。」數固請，不聽，乃遣兄子寇張、姊子谷崇將突騎願為軍鋒。帝善之，皆以為偏將軍。</p>
                  <p>建武二年，恂坐繫考上書者免。是時潁川人嚴終、趙敦聚衆萬餘，與密人賈期連兵為寇。恂免數月，復拜潁川太守，與破姦將軍侯進俱擊之。數月，斬期首，郡中悉平定。封恂雍奴侯，邑萬戶。</p>
                  <p>執金吾賈復在汝南，部將殺人於潁川，<span class="style7">部將謂軍部之下小將也。</span>恂捕得繫獄。時尚草創，軍營犯法率多相容，恂乃戮之於市。復以為恥，歎。還過潁川，謂左右曰：「吾與寇恂並列將帥，而今為其所陷，大丈夫豈有懷侵怨而不決之者乎？今見恂，必手劔之！」恂知其謀，不欲與相見。谷崇曰：「崇，將也，得帶劔侍側。卒有變，足以相當。」恂曰：「不然。昔藺相如不畏秦王而屈於廉頗者，為國也。<span class="style7">史記曰，秦王與趙王飲於澠池，秦王請趙王鼓瑟，秦御史書曰「某年某月趙王為秦王鼓瑟」。藺相如前請秦王擊缶，秦王怒，不許。相如曰：「五步之內，相如請得以頸血濺大王矣！」秦王不懌，為擊缶。相如顧趙御史書曰「某年某月秦王為趙王擊缶」。秦羣臣曰：「請以趙十五城為秦王壽。」相如曰：「請以秦咸陽為趙王壽。」竟酒不能相加。旣罷歸國，趙拜相如為上卿，位在廉頗之上。頗曰：「我有攻城野戰之功，相如徒以口舌為勞，而位居我上，我見必厚辱之。」相如出，望見廉頗，輒引車避之。舍人諫。相如曰：「夫以秦王，相如能廷叱之，何畏廉將軍哉！吾念強秦不敢加兵於趙者，蓋以吾兩人也。今兩虎鬬，必不俱全，吾所以先公家之急而後私讎也。」</span>區區之趙，尚有此義，吾安可以忘之乎？」乃勑屬縣盛供具，儲酒醪，<span class="style7">說文曰：「醪，兼汁滓酒。」</span>執金吾軍入界，一人皆兼二人之饌。<span class="style7">饌，具食也。</span>恂乃出迎於道，稱疾而還。賈復勒兵欲追之，而吏士皆醉，遂過去。恂遣谷崇以狀聞，帝乃徵恂。恂至引見，時復先在坐，欲起相避。帝曰：「天下未定，兩虎安得私鬬？今日朕分之。」<span class="style7">分猶解也。</span>於是並坐極歡，遂共車同出，結友而去。</p>
                  <p>恂歸潁川。<span class="style7">東觀記曰：「郡中政理，盜賊不入。」</span>三年，遣使者即拜為汝南太守，<span class="style7">即，就也。</span>又使驃騎將軍杜茂將兵助恂討盜賊。盜賊清靜，郡中無事。恂素好學，乃修鄉校，敎生徒，聘能為左氏春秋者，親受學焉。七年，代朱浮為執金吾。明年，從車駕擊隗嚻，而潁川盜賊羣起，帝乃引軍還，謂恂曰：「潁川迫近京師，當以時定。惟念獨卿能平之耳，從九卿復出，以憂國可知也。」恂對曰：「潁川剽輕，聞陛下遠踰阻險，有事隴、蜀，故狂狡乘閒相詿誤耳。<span class="style7">狡，猾也。說文曰：「詿亦誤也。」音挂。</span>如聞乘輿南向，賊必惶怖歸死，臣願執銳前驅。」即日車駕南征，恂從至潁川，盜賊悉降，而竟不拜郡。百姓遮道曰：「願從陛下復借寇君一年。」<span class="style7">恂前為潁川太守，故曰復借也。</span>乃留恂長社，鎮撫吏人，受納餘降。</p>
                  <p>初，隗嚻將安定高峻，擁兵萬人，據高平第一，<span class="style7">高平，縣，屬安定郡。續漢志曰高平有第一城也。</span>帝使待詔馬援招降峻，由是河西道開。中郎將來歙承制拜峻通路將軍，封關內侯，後屬大司馬吳漢，共圍嚻於冀。及漢軍退，峻亡歸故營，復助嚻拒隴阺。及嚻死，峻據高平，畏誅堅守。建威大將軍耿弇率太中大夫竇士、武威太守梁統等圍之，一歲不拔。十年，帝入關，將自征之，恂時從駕，諫曰：「長安道里居中，<span class="style7">從洛陽至高平，長安為中。</span>應接近便，安定、隴西必懷震懼，此從容一處可以制四方也。今士馬疲倦，方履險阻，非萬乘之固，前年潁川可為至戒。」帝不從。進軍及汧，<span class="style7">汧，縣，屬扶風，故城在今隴州汧源縣南也。</span>峻猶不下，帝議遣使降之，乃謂恂曰：「卿前止吾此舉，今為吾行也。若峻不即降，引耿弇等五營擊之。」恂奉璽書至第一，峻遣軍師皇甫文出謁，辭禮不屈。恂怒，將誅文。諸將諫曰：「高峻精兵萬人，率多彊弩，西遮隴道，連年不下。今欲降之而反戮其使，無乃不可乎？」恂不應，遂斬之。遣其副歸告峻曰：「軍師無禮，已戮之矣。欲降，急降；不欲，固守。」峻惶恐，即日開城門降。諸將皆賀，因曰：「敢問殺其使而降其城，何也？」恂曰：「皇甫文，峻之腹心，其所取計者也。今來，辭意不屈，必無降心。全之則文得其計，殺之則峻亡其膽，是以降耳。」諸將皆曰：「非所及也。」遂傳峻還洛陽。</p>
                  <p>恂經明行修，名重朝廷，所得秩奉厚施朋友、故人及從吏士。常曰：「吾因士大夫以致此，其可獨享之乎！」時人歸其長者，以為有宰相器。</p>
                  <p>十二年卒，謚曰威侯。子損嗣。恂同產弟及兄子、姊子以軍功封列侯者凡八人，終其身，不傳於後。</p>
                  <p>初所與謀閔業者，恂數為帝言其忠，賜爵關內侯，官至遼西太守。</p>
                  <p>十三年，復封損庶兄壽為洨侯。<span class="style7">洨，縣，屬沛郡。洨音故交反。</span>後徙封損扶柳侯。<span class="style7">扶柳，縣，屬信都郡，故城在今兾州信都縣西也。</span>損卒，子釐嗣，徙封商鄉侯。釐卒，子襲嗣。</p>
                  <p>恂女孫為大將軍鄧隲夫人，由是寇氏得志於永初間。<span class="style7">安帝永初元年，鄧太后臨朝，故得志也。</span></p>
                  <p>恂曾孫榮。</p>
                  <p>論曰：傳稱「喜怒以類者鮮矣」。<span class="style7">左傳曰，晉范武子會將老，召其子文子曰：「吾聞之，喜怒以類者鮮矣，而易者實多也。」</span>夫喜而不比，怒而思難者，其唯君子乎！子曰：「伯夷、叔齊不念舊惡，怨是用希。」<span class="style7">論語孔子之言。</span>於寇公而見之矣。</p>
                  <p>榮少知名，桓帝時為侍中。性矜絜自貴，於人少所與，<span class="style7">與，黨與也。</span>以此見害於權寵。而從兄子尚帝妹益陽長公主，帝又聘其從孫女於後宮，左右益惡之。延熹中，遂陷以罪辟，與宗族免歸故郡，吏承望風旨，持之浸急，榮恐不免，奔闕自訟。未至，刺史張敬追劾榮以擅去邊，有詔捕之。榮逃竄數年，會赦令，不得除，積窮困，乃自亡命中上書曰：<span class="style7">自，從也。</span></p>
                  <p>　　臣聞天地之於萬物也好生，帝王之於萬人也慈愛。陛下統天理物，為萬國覆，作人父母，先慈愛，後威武，先寬容，後刑辟，自生齒以上，<span class="style7">大戴禮曰「男子八月生齒，女子七月生齒」也。</span>咸蒙德澤。而臣兄弟獨以無辜為專權之臣所見批扺，<span class="style7">說文曰：「扺，側擊也。」批音片兮反。扺音之氏反。</span>青蠅之人所共搆會。<span class="style7">青蠅，詩小雅曰：「營營青蠅，止于樊，愷悌君子，無信讒言。」青蠅能污白使黑，污黑使白，喻佞人變亂善惡。</span>以臣婚姻王室，謂臣將撫其背，奪其位，退其身，受其埶。於是遂作飛章以被於臣，欲使墜萬仞之阬，踐必死之地，令陛下忽慈母之仁，發投杼之怒。<span class="style7">史記曰，昔曾參之處費，魯人又有與曾參同姓名，殺人。人告其母曰「曾參殺人」，其母織自若也。又一人告之曰「曾參殺人」，其母尚織自若也。又一人告之，其母乃投杼下機，踰牆而走。夫以曾參之賢，其母猶生疑於三告。</span>尚書背繩墨，<span class="style7">繩墨謂法律也。</span>案空劾，不復質确其過，寘於嚴棘之下，<span class="style7">質，正也。确，實也。說文云，确音胡角反，此苦角反。嚴棘謂獄也，易坎上六曰「繫用徽墨，寘于叢棘」也。</span>便奏正臣罪。司隷校尉馮羨佞邪承旨，廢於王命，驅逐臣等，不得旋踵。臣奔走還郡，沒齒無怨。臣誠恐卒為豺狼橫見噬食，故冒死欲詣闕，披肝膽，布腹心。</p>
                  <p>　　刺史張敬好為諂諛，張設機網，復令陛下興靁電之怒。司隷校尉應奉、河南尹何豹、洛陽令袁騰並驅爭先，若赴仇敵，罰及死沒，髡剔墳墓，但未掘壙出尸，剖棺露胔耳。<span class="style7">胔謂骨之尚有肉者也。月令曰：「掩骼埋胔。」音才賜反，又在侈反。</span>昔文王葬枯骨，<span class="style7">解見順紀也。</span>公劉敦行葦，世稱其仁。<span class="style7">大雅行葦之詩曰：「敦彼行葦，牛羊勿踐履。」言公劉之時，仁及草木，敦然道傍之葦，牧牛羊者無使踐履折傷之，況於人乎？故榮以自喻焉。</span>今殘酷容媚之吏，無折中處平之心，不顧無辜之害，而興虛誣之誹，欲使嚴朝必加濫罰。是以不敢觸突天威，而自竄山林，以俟陛下發神聖之聽，啟獨覩之明，拒讒慝之謗，絕邪巧之言，救可濟之人，援沒溺之命。不意滯怒不為春夏息，<span class="style7">春夏長養萬物，故不宜怒矣。</span>淹恚不為順時怠，遂馳使郵驛，布告遠近，嚴文剋剝，痛於霜雪，張羅海內，設罝萬里，逐臣者窮人迹，追臣者極車軌，雖楚購伍員，<span class="style7">史記曰，楚人伍奢為平王太子建太傅，費無忌譖殺奢。奢子員字子胥，奔吳，楚購之，得伍員者賜粟五萬石，爵執圭。</span>漢求季布，<span class="style7">季布為項羽將，數窘漢王。項羽滅，高祖購求布千金，敢舍匿，罪三族。</span>無以過也。</p>
                  <p>　　臣遇罰以來，三赦再贖，無驗之罪，<span class="style7">無驗謂無罪狀可案驗也。</span>足以蠲除。而陛下疾臣愈深，有司咎臣甫力，<span class="style7">甫，始也。力，甚也。</span>止則見埽滅，行則為亡虜，苟生則為窮人，極死則為冤鬼，天廣而無以自覆，地厚而無以自載，蹈陸土而有沈淪之憂，遠巖牆而有鎮壓之患。精誠足以感於陛下，而哲王未肯悟。如臣犯元惡大憝，<span class="style7">憝，惡也。主言元惡之人，大為人之所惡也。</span>足以陳於原野，備刀鋸，<span class="style7">鋸，刖刑也。國語曰，刑有五，大者陳諸原野矣。</span>陛下當班布臣之所坐，以解衆論之疑。臣思入國門，坐於胏石之上，使三槐九棘平臣之罪。<span class="style7">周禮秋官云：「左九棘，孤卿大夫位焉；右九棘，公侯伯子男位焉；面三槐，三公位焉。左嘉石，平罷人；右胏石，達窮人。」</span>而閶闔九重，<span class="style7">閶闔，天門也。</span>陷穽步設，<span class="style7">穽，阬穽也。</span>舉趾觸罘罝，<span class="style7">說文曰：「罘，兔網也。」罝亦兔網也，音浮嗟。</span>動行絓羅網，無綠至萬乘之前，永無見信之期矣。</p>
                  <p>　　國君不可讎匹夫，讎之則一國盡懼。<span class="style7">左傳曰，晉侯之豎頭須曰「國君而讎匹夫，懼者甚衆」也。</span>臣奔走以來，三離寒暑，<span class="style7">離，歷。</span>陰陽易位，當煖反寒，春常凄風，<span class="style7">凄風，寒風也。左傳曰：「春無凄風。」</span>夏降霜雹，<span class="style7">月令：「仲夏行冬令，則雹凍傷穀。」</span>又連年大風，折拔樹木。風為號令，<span class="style7">前書翼奉曰：「凡風者，天之號令，所以譴告人也。」</span>春夏布德，<span class="style7">月令，春，天子布德行惠，發倉廩，振窮乏；夏，行封，慶賜，無不欣恱也。</span>議獄緩死之時。<span class="style7">易中孚象曰「君子以議獄緩死」也。</span>願陛下思帝堯五敎在寬之德，企成湯避遠讒夫之誡，<span class="style7">劉向說苑曰：「湯大旱七年，使持鼎祀山川，祝曰：『政不節邪？包苴行邪？讒夫昌邪？宮室營邪？女謁盛邪？使人疾邪？何不雨之極也！』」</span>以寧風旱，以弭災兵。臣聞勇者不逃死，智者不重困，<span class="style7">重猶惜也。</span>固不為明朝惜垂盡之命，願赴湘、沅之波，從屈原之悲，<span class="style7">史記曰，屈原事楚懷王，王受讒，流屈原於江南。屈原憂愁悲思，遂投湘、沅而死。</span>沈江湖之流，弔子胥之哀。<span class="style7">史記曰，伍子胥為吳行人，被宰噽所譖，吳王賜屬鏤之劔以死。王取其尸，盛以鴟夷，浮之於江中矣。</span>臣功臣苗緒，生長王國，懼獨含恨以葬江魚之腹，<span class="style7">屈原曰「寧赴湘流，葬江魚之腹」也。</span>無以自別於世，不勝狐死首丘之情，營魂識路之懷。<span class="style7">禮檀弓曰：「古人有言，狐死正首丘，仁也。」楚詞曰：「願徑逝而未得，魂識路之焭焭。」老子曰「載營魄」，猶營魂也。</span>犯冒王怒，觸突帝禁，伏於兩觀，<span class="style7">兩觀，闕也。孔子攝司寇，誅少正卯於兩觀之下。</span>陳訴毒痛，然後登金鑊，入沸湯，糜爛於熾爨之下，九死而未悔。<span class="style7">楚詞曰「雖九死猶未悔」也。</span></p>
                  <p>　　悲夫，乆生亦復何聊！蓋忠臣殺身以解君怒，孝子殞命以寧親怨，故大舜不避塗廩浚井之難，<span class="style7">廩，倉也。浚，深也。史記曰，舜父瞽叟常欲殺舜，使舜塗廩，從下焚廩，舜乃以兩笠自扞而下。後又使穿井，舜為匿空旁出。舜旣入深，父乃與象共下土實之，舜從旁空出去。</span>申生不辭姬氏讒邪之謗。<span class="style7">申生，晉獻公太子。獻公用驪姬之讒而殺申生，事見左氏傳也。</span>臣敢忘斯議，不自斃以解明朝之忿哉！乞以身塞重責。願陛下匄兄弟死命，<span class="style7">匄，乞也，音蓋。</span>使臣一門頗有遺類，以崇陛下寬饒之惠。先死陳情，臨章涕泣，泣血漣如。<span class="style7">易曰：「乘馬班如，泣血漣如。」言居不獲安，行無所適，窮困闉戹，無所委仰者。</span></p>
                  <p>帝省章愈怒，遂誅榮。寇氏由是衰廢。</p>
                  <p>贊曰：元侯淵謨，乃作司徒。明啟帝略，肇定秦都。勳成智隱，靜其如愚。<span class="style7">論語孔子曰「吾與回言終日，不違如愚」也。</span>子翼守溫，蕭公是埒，<span class="style7">埒，等也。</span>係兵轉食，以集鴻烈。誅文屈賈。有剛有折。<span class="style7">誅皇甫文，屈於賈復。</span></p>
                  <hr />
  </div>
		 <div class="next1"><a href="015.htm">上卷</a> / <a href="a03.htm">後漢書目錄</a> / <a href="017.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

