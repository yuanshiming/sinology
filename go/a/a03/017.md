

##### 後漢書
	`卷十七 ‧ 列傳第七`

* * *

馮異　岑彭　賈復

溤異字公孫，潁川父城人也。`父城，縣名，故城在今許州葉縣東北。汝州郟城縣亦有父城。`好讀書，通左氏春秋、孫子兵法。`孫子名武，善用兵，吳王闔廬之將也，作兵法十三篇。見史記。`

漢兵起，異以郡掾監五縣，與父城長苗萌共城守，為王莽拒漢。光武略地潁川，攻父城不下，屯兵巾車鄉。`巾車，鄉名也，在父城界。`異閒出行屬縣，`閒出猶微行。行音下孟反。`為漢兵所執。時異從兄孝及同郡丁綝、呂晏，`東觀記曰：「綝字幼春，定陵人也。伉健有武略。」綝音丑心反。`並從光武，因共薦異，得召見。異曰：「異一夫之用，不足為彊弱。有老母在城中，願歸據五城，以効功報德。」光武曰「善」。異歸，謂苗萌曰：「今諸將皆壯士屈起，多暴橫，獨有劉將軍所到不虜掠。觀其言語舉止，非庸人也，可以歸身。」苗萌曰：「死生同命，敬從子計。」光武南還宛，更始諸將攻父城者前後十餘輩，異堅守不下；及光武為司隷校尉，道經父城，異等即開門奉牛酒迎。光武署異為主簿，苗萌為從事。異因薦邑子銚期、`音姚。`叔壽、段建、左隆等，`東觀記及續漢書，「段」並作「殷」字。`光武皆以為掾史，從至洛陽。

更始數欲遣光武徇河北，諸將皆以為不可。是時左丞相曹竟子詡為尚書，`竟字子期，山陽人也，後死於赤眉之難。見前書。詡音虛羽反。`父子用事，異勸光武厚結納之。及度河北，詡有力焉。

自伯升之敗，光武不敢顯其悲戚，每獨居，輒不御酒肉，枕席有涕泣處。異獨叩頭寬譬哀情。光武止之曰：「卿勿妄言。」異復因閒進說曰：「天下同苦王氏，思漢乆矣。今更始諸將從橫暴虐，`從音子用反。橫音胡孟反。`所至虜掠，百姓失望，無所依戴。今公專命方靣，施行恩德。夫有桀紂之亂，乃見湯武之功；人乆飢渴，易為充飽。`猶言凋殘之後，易流德澤。`宜急分遣官屬，徇行郡縣，理冤結，布惠澤。」光武納之。至邯鄲，遣異與銚期乘傳撫循屬縣，錄囚徒，存鰥寡，亡命自詣者除其罪，陰條二千石長吏同心及不附者上之。

及王郎起，光武自薊東南馳，晨夜草舍，`舍，止息也。`至饒陽無蔞亭。`無蔞，亭名，在今饒陽縣東北。蔞音力于反。`時天寒烈，衆皆飢疲，異上豆粥。明旦，光武謂諸將曰：「昨得公孫豆粥，飢寒俱解。」及至南宮，`南宮，縣名，屬信都國，今兾州縣也。`遇大風雨，光武引車入道傍空舍，異抱薪，鄧禹𤍽火，`𤍽音而恱反。`光武對竈燎衣。`燎，炙也。`異復進麥飯菟肩，因復度虖沱河至信都，`光武紀云，度虖沱河，至下博城西，見白衣老父，曰「信都去此八十里耳」，是自北而南。此傳先言至南宮，後言度虖沱河，南宮在虖沱河南百有餘里，又似自南而北。紀傳兩文全相乖背。迹其地理，紀是傳非。諸家之書並然，亦未詳其故。`使異別收河閒兵。還，拜偏將軍。從破王郎，封應侯。`應，國名，周武王子所封也。杜預注春秋曰：「應國在襄城成父縣西南。」`

異為人謙退不伐，行與諸將相逢，輒引車避道。`東觀記、續漢書云「異勑吏士，非交戰受敵，常行諸營之後，相逢引車避之，由是無爭道變鬬者」也。`進止皆有表識，`言其進退有常處也。`軍中號為整齊。每所止舍，諸將並坐論功，異常獨屏樹下，軍中號曰「大樹將軍」。及破邯鄲，乃更部分諸將，各有配隷。`隷，屬也。袁山松書曰：「先時諸將同營，吏卒多犯法。」`軍士皆言願屬大樹將軍，光武以此多之。`多，重也。`別擊破鐵脛於北平，`北平，縣名，屬中山國，故城在今易州永樂縣也。`又降匈奴于林闟頓王，`匈奴王號。山陽公載記曰「頓」字作「碓」。前書音義闟音蹋，頓音碓。`因從平河北。

時更始遣舞陰王李軼、廩丘王田立、大司馬朱鮪、白虎公陳僑`東觀記「僑」字作「矯」。`將兵號三十萬，與河南太守武勃共守洛陽。光武將北徇燕、趙，以魏郡、河內獨不逢兵，而城邑完，倉廩實，乃拜寇恂為河內太守，異為孟津將軍，`孟，地名，古今以為津。`統二郡軍河上，與恂合埶，以拒朱鮪等。

異乃遺李軼書曰：「愚聞明鏡所以照形，往事所以知今。`孔子家語曰，孔子觀周明堂四門之墉，有堯、舜、桀、紂之象，謂從者曰：「明鏡所以察形，古事所以知今。」`昔微子去殷而入周，項伯畔楚而歸漢，`史記曰，微子名啟，紂之庶兄。周武王伐紂，微子乃持祭器，肉袒面縛，造于軍門。武王乃釋其縛，復其位。項伯名纏，項籍之季父，素善張良，高祖因良與伯結婚。項籍謀害漢王，伯以身翊蔽之。籍誅，乃歸漢。`周勃迎代王而黜少帝，霍光尊孝宣而廢昌邑。`少帝，孝惠後宮之子，名弘。惠帝崩，周勃以弘非惠帝之子，乃黜之，迎立代王。昭帝崩，無嗣，霍光乃迎立武帝孫昌邑王賀。賀無道，光廢之而立宣帝。`彼皆畏天知命，覩存亡之符，見廢興之事，故能成功於一時，垂業於萬世也。笱令長安尚可扶助，延期歲月，疏不閒親，遠不踰近，季文豈能居一隅哉？`長安謂更始。季文，李軼字。言軼與更始疏遠，獨居一隅，理難支乆，欲其早圖去就。`今長安壞亂，赤眉臨郊，王侯搆難，大臣乖離，綱紀已絕，`時更始大臣張卬、申屠建、隗嚻等以赤眉入關，謀劫更始歸南陽，是大臣乖離也。`四方分崩，異姓並起，是故蕭王跋涉霜雪，經營河北。方今英俊雲集，百姓風靡，雖邠岐慕周，不足以喻。`史記曰，古公亶父脩后稷之業，積德行義，國人皆戴之。戎翟攻之，不忍戰其人，乃與其私屬去邠，止於岐下。邠人舉國扶老攜弱，盡復歸古公於岐山之下。`季文誠能覺悟成敗，亟定大計，論功古人，`亟，急也。古人即謂微子、項伯等。`轉禍為福，在此時矣。如猛將長驅，嚴兵圍城，雖有悔恨，亦無及已。」

初，軼與光武首結謀約，加相親愛，及更始立，反共陷伯升。雖知長安已危，欲降又不自安。乃報異書曰：「軼本與蕭王首謀造漢，結死生之約，同榮枯之計。今軼守洛陽，將軍鎮孟津，俱據機軸，`機，弩牙也；軸，車軸也：皆在物之要，故取諭焉。`千載一會，思成斷金。`易曰：「二人同心，其利斷金。」`唯深達蕭王，願進愚策，以佐國安人。」軼自通書之後，不復與異爭鋒，故異因此得北攻天井關，拔上黨兩城，`天井關在太行山上，解見章紀。`又南下河南成皐已東十三縣，及諸屯聚，皆平之，降者十餘萬。武勃將萬餘人攻諸畔者，異引軍度河，與勃戰於士鄉下，`續漢書曰，士鄉，亭名，屬河南郡。`大破斬勃，獲首五千餘級，軼又閉門不救。異見其信效，具以奏聞。光武故宣露軼書，`東觀記曰：「上報異曰：『軼多詐不信，人不能得其要領，今移其書。』」`令朱鮪知之。鮪怒，遂使人刺殺軼。由是城中乖離，多有降者。鮪乃遣討難將軍蘇茂將數萬人攻溫，鮪自將數萬人攻平陰以綴異。`平陰，縣名，屬河南郡。綴謂連綴也。`異遣校尉護軍將軍將兵，與寇恂合擊茂，破之。異因度河擊鮪，鮪走；異追至洛陽，環城一帀而歸。

移檄上狀，諸將皆入賀，并勸光武即帝位。光武乃召異詣鄗，問四方動靜。異曰：「三王反畔，更始敗亡，`三王謂張卬為淮陽王，廖湛為穰王，胡殷為隨王。更始欲殺卬等，遂勒兵掠東西市，入戰於宮中，更始大敗。`天下無主，宗廟之憂，在於大王。宜從衆議，上為社稷，下為百姓。」光武曰：「我昨夜夢乘赤龍上天，覺悟，心中動悸。」異因下席再拜賀曰：「此天命發於精神。`周易乾卦九五曰：「飛龍在天，大人造也。」莊子曰：「其夢也神交。」故言天命發於精神。`心中動悸，大王重慎之性也。」異遂與諸將定議上尊號。

建武二年春，定封異陽夏侯。`夏音賈。`引擊陽翟賊嚴終、趙根，破之。詔異歸家上冢，使太中大夫齎牛酒，`續漢志曰：「太中大夫秩千石，掌顧問論議，屬光祿。」`令二百里內太守、都尉已下及宗族會焉。

時赤眉、延岑暴亂三輔，郡縣大姓各擁兵衆，大司徒鄧禹不能定，乃遣異代禹討之。車駕送至河南，賜以乘輿七尺具劔。`具謂以寶玉裝飾之。東觀記作「玉具劔」。`勑異曰：「三輔遭王莽、更始之亂，重以赤眉、延岑之酷，元元塗炭，無所依訴。今之征伐，非必略地屠城，要在平定安集之耳。諸將非不健鬬，然好虜掠。卿本能御吏士，念自修勑，無為郡縣所苦。」異頓首受命，引而西，所至皆布威信。弘農羣盜稱將軍者十餘輩，皆率衆降異。`東觀記曰：「黽池霍郎、陝王長、湖濁惠、華陰陽沈等稱將軍者皆降。」`

異與赤眉遇於華陰，相拒六十餘日，戰數十合，降其將劉始、王宣等五千餘人。`東觀記「宣」作「重」。`三年春，遣使者即拜異為征西大將軍。會鄧禹率車騎將軍鄧弘等引歸，與異相遇，禹、弘要異共攻赤眉。異曰：「異與賊相拒且數十日，雖屢獲雄將，餘衆尚多，可稍以恩信傾誘，難卒用兵破也。上今使諸將屯黽池要其東，而異擊其西，一舉取之，此萬成計也。」禹、弘不從。弘遂大戰移日，赤眉陽敗，棄輜重走。車皆載土，以豆覆其上，兵士飢，爭取之。赤眉引還擊弘，弘軍潰亂。異與禹合兵救之，赤眉小郤。異以士卒飢倦，可且休，禹不聽，復戰，大為所敗，死傷者三千餘人。禹得脫歸宜陽。異棄馬步走上回谿阪，`回谿，今俗所謂回阬，在今洛州永寧縣東北。其谿長四里，闊二丈，深二丈五尺也。`與麾下數人歸營。復堅壁，收其散卒，招集諸營保數萬人，與賊約期會戰。使壯士變服與赤眉同，伏於道側。旦日，赤眉使萬人攻異前部，異裁出兵以救之。`裁小出兵，所以示弱也。`賊見埶弱，遂悉衆攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，衆遂驚潰。追擊，大破於崤底，降男女八萬人。餘衆尚十餘萬，東走宜陽降。璽書勞異曰：「赤眉破平，士吏勞苦，始雖垂翅回谿，終能奮翼黽池，`以鳥為喻。`可謂失之東隅，收之桑榆。`淮南子曰：「至於衡陽，是謂隅中。」又前書谷子雲曰：「太白出西方六十日，法當參天；今已過期，尚在桑榆閒。」桑榆謂晚也。`方論功賞，以荅大勳。」

時赤眉雖降，衆寇猶盛：延岑據藍田，王歆據下邽，`秦武公伐邽戎致之也。隴西有上邽，故此有下也。`芳丹據新豐，`續漢書「芳」作「茅」。`蔣震據霸陵，`霸陵，文帝陵，因以為縣名，故秦芷陽縣。`張邯據長安，公孫守據長陵，楊周據谷口，`谷口，縣名，屬左馮翊，故城在今醴泉縣東北。`呂鮪據陳倉，角閎據汧，駱延據盩厔，任良據鄠，汝章據槐里，各稱將軍，擁兵多者萬餘，少者數千人，轉相攻擊。異且戰且行，屯軍上林苑中。延岑旣破赤眉，自稱武安王，拜置牧守，欲據關中，引張邯、任良共攻異。異擊破之，斬首千餘級，諸營保守附岑者皆來降歸異。岑走攻析，`析，縣名，楚之白羽邑也，即今鄧州內鄉縣。`異遣復漢將軍鄧曅、輔漢將軍于匡要擊岑，大破之，降其將蘇臣等八千餘人。岑遂自武關走南陽。時百姓飢餓，人相食，黃金一斤易豆五升。道路斷隔，委輸不至，軍士悉以果實為糧。詔拜南陽趙匡為右扶風，將兵助異，并送縑穀，軍中皆稱萬歲。異兵食漸盛，乃稍誅擊豪傑不從令者，襃賞降附有功勞者，悉遣其渠帥詣京師，散其衆歸本業。威行關中。唯呂鮪、張邯、蔣震遣使降蜀，其餘悉平。

明年，公孫述遣將程焉，將數萬人就呂鮪出屯陳倉。異與趙匡迎擊，大破之，焉退走漢川。異追戰於箕谷，復破之，還擊破呂鮪，營保降者甚衆。其後蜀復數遣將閒出，異輒摧挫之。`賈逵注國語曰：「折其鋒曰挫。」`懷來百姓，申理枉結，出入三歲，上林成都。`成都，言歸附之多也。史記曰：「一年成邑，三年成都。」`

異自以乆在外，不自安，上書思慕闕廷，願親帷幄，帝不許。後人有章言異專制關中，斬長安令，威權至重，百姓歸心，號為「咸陽王」。帝使以章示異。`東觀記曰：「使者宋嵩西上，因以章示異。」`異惶懼，上書謝曰：「臣本諸生，遭遇受命之會，充備行伍，過蒙恩私，位大將，爵通侯，`通侯即徹侯，避武帝諱改焉。`受任方靣，`謂西方一面專以委之。`以立微功，皆自國家謀慮，愚臣無所能及。臣伏自思惟：以詔勑戰攻，每輒如意；時以私心斷決，未甞不有悔。國家獨見之明，乆而益遠，乃知『性與天道，不可得而聞也』。`論語子貢曰：「夫子之文章，可得而聞也。夫子之言性與天道，不可得而聞。」`當兵革始起，擾攘之時，豪傑競逐，`逐，爭也。`迷惑千數。臣以遭遇，託身聖明，在傾危溷殽之中，尚不敢過差，而況天下平定，上尊下卑，而臣爵位所蒙，巍巍不測乎？誠冀以謹勑，遂自終始。見所示臣章，戰慄怖懼。伏念明主知臣愚性，固敢因緣自陳。」詔報曰：「將軍之於國家，義為君臣，恩猶父子。何嫌何疑，而有懼意？」

六年春，異朝京師。引見，帝謂公卿曰：「是我起兵時主簿也。為吾披荊棘，定關中。」`荊棘，榛梗之謂，以喻紛亂。`旣罷，使中黃門賜以珍寶、衣服、錢帛。詔曰：「倉卒無蔞亭豆粥，虖沱河麥飯，厚意乆不報。」異稽首謝曰：「臣聞管仲謂桓公曰：『願君無忘射鉤，臣無忘檻車。』齊國賴之。`史記曰，管仲將兵遮莒道，射桓公中鉤。後魯桎梏管仲而送於齊，齊以為相。說苑曰：「管仲桎梏檻車中，非無媿也，自裁也。」新序曰，齊桓公與管仲飲，酒酣，管仲上壽曰：「願君無忘出奔於莒也，臣亦無忘束縛於魯也。」此云射鉤、檻車，義亦通。`臣今亦願國家無忘河北之難，小臣不敢忘巾車之恩。」`謂光武獲異於巾車而赦之。`後數引讌見，定議圖蜀，留十餘日，令異妻子隨異還西。

夏，遣諸將上隴，為隗嚻所敗，乃詔異軍栒邑。未及至，隗嚻乘勝使其將王元、行巡將二萬餘人下隴，因分遣巡取栒邑。異即馳兵欲先據之。諸將皆曰：「虜兵盛而新乘勝，不可與爭。宜止軍便地，徐思方略。」異曰：「虜兵臨境，忸𢗗小利，`忸𢗗猶慣習也，謂慣習前事而復為之。爾雅曰：「忸，復也。」郭景純曰：「謂慣𢗗復為之也。」忸音尼丑反。𢗗音逝。`遂欲深入。若得栒邑，三輔動搖，是吾憂也。夫『攻者不足，守者有餘』。`孫子兵法之文。`今先據城，以逸待勞，非所以爭也。」潛往閉城，偃旗鼓。行巡不知，馳赴之。異乘其不意，卒擊鼓建旗而出。巡軍驚亂奔走，追搫數十里，大破之。祭遵亦破王元於汧。於是北地諸豪長耿定等，悉畔隗嚻降。異上書言狀，不敢自伐。`孔安國注尚書曰：「自矜曰伐。」`諸將或欲分其功，帝患之。乃下璽書曰：「制詔大司馬，虎牙、建威、漢忠、捕虜、武威將軍：虜兵猥下，三輔驚恐。`大司馬，吳漢也。虎牙，蓋延也。建威，耿弇也。漢忠，王常也。捕虜，馬武也。武威，劉尚也。廣雅曰：「猥，衆也。」`栒邑危亡，在於旦夕。北地營保，按兵觀望。今偏城獲全，虜兵挫折，使耿定之屬復念君臣之義。征西功若丘山，猶自以為不足。孟之反奔而殿，亦何異哉？`孟之反，魯大夫。魯與齊戰，魯師敗，之反殿，是其功也。將入魯門，乃策其馬曰：「吾非敢後，馬不進。」是謙而不自伐也。`今遣太中大夫賜征西吏士死傷者醫藥、棺斂，大司馬已下親弔死問疾，以崇謙讓。」於是使異進軍義渠，并領北地太守事。`義渠，縣名，屬北地郡。`

青山胡率萬餘人降異。`青山在北地參巒界，青山中水所出也。續漢書曰：「安定屬國人，本屬國降胡也。居參巒青山中，其豪帥號肥頭小卿。」`異又擊盧芳將賈覽、匈奴薁鞬日逐王，`薁音於六反。`破之。上郡、安定皆降，異復領安定太守事。九年春，祭遵卒，詔異守征虜將軍，并將其營。及隗嚻死，其將王元、周宗等復立嚻子純，猶揔兵據冀，公孫述遣將趙匡等救之，帝復令異行天水太守事。攻匡等且一年，皆斬之。`東觀記曰：「時賜馮異璽書曰：『聞吏士精銳，水火不避，購賞之賜，必不令將軍負丹青，失斷金。』」`諸將共攻冀，不能拔，欲且還休兵，異固持不動，常為衆軍鋒。

明年夏，與諸將攻落門，未拔，`落門，聚名，在冀縣，有落門山。`病發，薨于軍，謚曰節侯。

長子彰嗣。明年，帝思異功，復封彰弟訢為析鄉侯。十三年，更封彰東緡侯，食三縣。`東觀記曰，東緡，縣名，屬山陽郡。左傳曰「齊侯伐宋，圍緡」，即此地也。在今兖州金鄉縣。`永平中，徙封平鄉侯。`東觀記曰：「永平五年，封平鄉侯，食鬱林潭中。」`彰卒，子普嗣，有罪，國除。`東觀記曰：「坐鬬殺游徼，會赦，國除。」`

永初六年，安帝下詔曰：「夫仁不遺親，義不忘勞，興滅繼絕，善善及子孫，古之典也。`論語曰：「興滅國，繼絕世。」公羊傳曰：「善善及子孫，惡惡止其身。」`昔我光武受命中興，恢弘聖緒，橫被四表，昭假上下，`昭，明也。假，至也。上下，天地。假音格。`光耀萬世，祉祚流衍，垂於罔極。予末小子，夙夜永思，追惟勳烈，披圖案籍，建武元功二十八將，佐命虎臣，讖記有徵。蓋蕭、曹紹封，傳繼於今；`和帝永元三年，詔紹封蕭、曹之後，以彰厥功也。`況此未遠，而或至乏祀，朕甚愍之。其條二十八將無嗣絕世，若犯罪奪國，其子孫應當統後者，分別署狀上。將及景風，章敘舊德，顯茲遺功焉。」`春秋考異郵曰：「夏至四十五日景風至。」宋均注曰「景風至則封有功」也。`於是紹封普子晨為平鄉侯。明年，二十八將絕國者，皆紹封焉。

岑彭字君然，南陽棘陽人也。`棘音紀力反。`王莽時，守本縣長。漢兵起，攻拔棘陽，彭將家屬奔前隊大夫甄阜。阜怒彭不能固守，拘彭母妻，令效功自補。彭將賔客戰鬬甚力。及甄阜死，彭被創，亡歸宛，與前隊貳嚴說共城守。`前隊大夫貳，甄阜之副也。姓嚴，名說。東觀記云：「與貳師嚴尤共城守。」計嚴尤為大司馬，又非貳師，與此不同。`漢兵攻之數月，城中糧盡，人相食，彭乃與說舉城降。

諸將欲誅之，大司徒伯升曰：「彭，郡之大吏，執心堅守，是其節也。今舉大事，當表義士，不如封之，以勸其後。」更始乃封彭為歸德侯，`歸德，縣名，屬北地郡。`令屬伯升。及伯升遇害，彭復為大司馬朱鮪校尉，從鮪擊王莽楊州牧李聖，殺之，定淮陽城。鮪薦彭為淮陽都尉。更始遣立威王張卬與將軍徭偉鎮淮陽。`風俗通曰：「東越王徭，句踐之後，其後以徭為姓。」東觀記「徭」作「淫」。`偉反，擊走卬。彭引兵攻偉，破之。遷潁川太守。

會舂陵劉茂起兵，略下潁川，彭不得之官，乃與麾下數百人從河內太守邑人韓歆。會光武徇河內，歆議欲城守，彭止不聽。旣而光武至懷，歆迫急迎降。光武知其謀，大怒，收歆置鼓下，將斬之。`中軍將最尊，自執旗鼓。若置營，則立旗以為軍門，並設鼓，戮人必於其下。`召見彭，彭因進說曰：「今赤眉入關，更始危殆，權臣放縱，矯稱詔制，道路阻塞，四方蜂起，羣雄競逐，百姓無所歸命。竊聞大王平河北，開王業，此誠皇天祐漢，士人之福也。彭幸蒙司徒公所見全濟，未有報德，旋被禍難，永恨於心。今復遭遇，願出身自效。」光武深接納之。彭因言韓歆南陽大人，`大人謂大家豪右。`可以為用。乃貰歆，`貰，寬也。`以為鄧禹軍師。

更始大將軍呂植將兵屯淇園，彭說降之，於是拜彭為刺姦大將軍，使督察衆營，`續漢書曰：「時更始尚書令謝躬將六將軍屯鄴，兵橫暴，為百姓所苦。上先遣吳漢往收之，故拜彭為刺姦將軍。」`授以常所持節，從平河北。光武即位，拜彭廷尉，歸德侯如故，行大將軍事。`續漢書曰：「彭鎮河內。馮異先攻洛陽，朱鮪大出軍，欲擊彭。時天霧，鮪以為彭已去，令其兵皆穫黍，彭乃進擊，大破之。」`與大司馬吳漢，大司空王梁，建義大將軍朱祐，右將軍萬脩，執金吾賈復，驍騎將軍劉植，揚化將軍堅鐔，積射將軍侯進，偏將軍馮異、祭遵、王霸等，圍洛陽數月。朱鮪等堅守不肯下。帝以彭甞為鮪校尉，令往說之。鮪在城上，彭在城下，相勞苦歡語如平生。彭因曰：「彭往者得執鞭侍從，蒙薦舉拔擢，常思有以報恩。今赤眉已得長安，更始為三王所反，`解見上文。`皇帝受命，平定燕、趙，盡有幽、冀之地，百姓歸心，賢俊雲集，親率大兵，來攻洛陽。天下之事，逝其去矣。公雖嬰城固守，將何待乎？」`嬰，繞也。謂以城自嬰繞而守之。`鮪曰：「大司徒被害時，鮪與其謀，`與音預。`又諫更始無遣蕭王北伐，誠自知罪深。」彭還，具言於帝。帝曰：「夫建大事者，不忌小怨。鮪今若降，官爵可保，況誅罰乎？河水在此，吾不食言。」`指河以為信，言其明白也。`彭復往告鮪，鮪從城上下索曰：「必信，可乘此上。」彭趣索欲上。`趣，向也。`鮪見其誠，即許降。後五日，鮪將輕騎詣彭。顧敕諸部將曰：「堅守待我。我若不還，諸君徑將大兵上轘轅，歸郾王。」`更始傳尹尊為郾王。`乃靣縛，與彭俱詣河陽。`東觀記曰：「詣行在所河津亭。」`帝即解其縛，召見之，復令彭夜送鮪歸城。明旦，悉其衆出降，拜鮪為平狄將軍，封扶溝侯。鮪，淮陽人，後為少府，`前書曰：「少府，秦官，秩二千石。」續漢書曰：「少府，掌中服御諸物，衣服寶貨珍膳之屬。」`傳封累代。

建武二年，使彭擊荊州，下犨、葉等十餘城。`犨，縣名，屬南陽郡，故城在今汝州魯山縣東南。葉，今許州葉縣也。續漢書曰：「彭南擊荊州，至成安、昆陽、犨、葉、舞陽、堵陽、平氏、棘陽、胡陽，處處皆破其屯聚。」`是時南方尤亂。南郡人秦豐據黎丘，自稱楚黎王，略十有二縣；`東觀記曰：「豐，邔縣人，少學長安，受律令，歸為縣吏。更始元年起兵，攻得邔、宜城、鄀、編、臨沮、中廬、襄陽、鄧、新野、穰、湖陽、蔡陽，兵合萬人。」邔音求紀反。`董訢起堵鄉；許邯起杏；`南陽復陽縣有杏聚。`又更始諸將各擁兵據南陽諸城。帝遣吳漢伐之，漢軍所過多侵暴。時破虜將軍鄧奉謁歸新野，怒吳漢掠其鄉里，遂反，擊破漢軍，獲其輜重，屯據淯陽，與諸賊合從。秋，彭破杏，降許邯，遷征南大將軍。復遣朱祐、賈復及建威大將軍耿弇，漢忠將軍王常，武威將軍郭守，越騎將軍劉宏，偏將軍劉嘉、耿植等，與彭并力討鄧奉。先擊堵鄉，而奉將萬餘人救董訢。訢、奉皆南陽精兵，彭等攻之，連月不剋。三年夏，帝自將南征，至葉，董訢別將將數千人遮道，車騎不可得前。彭奔擊，大破之。帝至堵陽，鄧奉夜逃歸淯陽，`續漢書曰：「奉令候伏道旁，見車騎一日不絕，歸語奉，奉遂夜遁。」`董訢降。彭復與耿弇、賈復及積弩將軍傅俊、騎都尉臧宮等從追鄧奉於小長安。`小長安解見光武紀。`帝率諸將親戰，大破之。奉迫急，乃降。帝憐奉舊功臣，且釁起吳漢，欲全宥之。彭與耿弇諫曰：「鄧奉背恩反逆，暴師經年，致賈復傷痍，朱祐見獲。陛下旣至，不知悔善，而親在行陳，兵敗乃降。若不誅奉，無以懲惡。」於是斬之。奉者，西華侯鄧晨之兄子也。

車駕引還，令彭率傅俊、臧宮、劉宏等三萬餘人南擊秦豐，拔黃郵，`黃郵，聚名也，在南陽新野縣。`豐與其大將蔡宏拒彭等於鄧，數月不得進。帝怪以讓彭。彭懼，於是夜勒兵馬，申令軍中，使明旦西擊山都。`山都，縣名，屬南陽郡，舊南陽之赤鄉，秦以為縣，故城在今襄州義清縣東北。`乃緩所獲虜，令得逃亡，歸以告豐，豐即悉其軍西邀彭。彭乃潛兵度沔水，擊其將張楊於阿頭山，`沔水源出武都東狼谷中，即漢水之上源也。阿頭山在襄陽。`大破之。從川谷閒伐木開道，直襲黎丘，擊破諸屯兵。豐聞大驚，馳歸救之。彭與諸將依東山為營，豐與蔡宏夜攻彭，彭豫為之備，出兵逆擊之，豐敗走，追斬蔡宏。更封彭為舞陰侯。

秦豐相趙京舉宜城降，拜為成漢將軍，與彭共圍豐於黎丘。時田戎擁衆夷陵，`東觀記曰：「田戎，西平人，與同郡人陳義客夷陵，為羣盜。更始元年，義、戎將兵陷夷陵，陳義自稱黎丘大將軍，戎自稱埽地大將軍。」襄陽耆舊記曰：「戎號周成王，義稱臨江王。」`聞秦豐被圍，懼大兵方至，欲降。而妻兄辛臣諫戎曰：「今四方豪傑各據郡國，洛陽地如掌耳，`續漢書曰：「辛臣為戎作地圖，圖彭寵、張步、董憲、公孫述等所得郡國，云洛陽所得如掌耳。」`不如按甲以觀其變。」戎曰：「以秦王之彊，猶為征南所圍，豈況吾邪？降計決矣。」四年春，戎乃留辛臣守夷陵，自將兵沿江泝沔止黎丘，刻期日當降，而辛臣於後盜戎珍寶，從閒道先降於彭，而以書招戎。戎疑必賣己，遂不敢降，`東觀記曰：「戎至期日，灼龜卜降，兆中拆，遂止不降。」`而反與秦豐合。彭出兵攻戎，數月，大破之，其大將伍公詣彭降，戎亡歸夷陵。帝幸黎丘勞軍，封彭吏士有功者百餘人。彭攻秦豐三歲，斬首九萬餘級，豐餘兵裁千人，又城中食且盡。帝以豐轉弱，令朱祐代彭守之，使彭與傅俊南擊田戎，大破之，遂拔夷陵，追至秭歸。`秭歸，縣名，今歸州，解見和紀。`戎與數十騎亡入蜀，盡獲其妻子士衆數萬人。

彭以將伐蜀漢，而夾川穀少，水險難漕運，留威虜將軍馮駿軍江州，`江州，縣名，今渝州巴縣也。東觀記曰：「長沙中尉馮駿將兵詣彭，璽書拜駿為威虜將軍。」`都尉田鴻軍夷陵，領軍李玄軍夷道，自引兵還屯津鄉，當荊州要會，`津鄉，縣名，所謂江津也。東觀記曰：「津鄉當荊、楊之咽喉。」`喻告諸蠻夷，降者奏封其君長。初，彭與交阯牧鄧讓厚善，與讓書陳國家威德，`東觀記曰：「讓夫人，光烈皇后姊也。」`又遣偏將軍屈充移檄江南，班行詔命，於是讓與江夏太守侯登、武陵太守王堂、長沙相韓福、桂陽太守張隆、零陵太守田翕、蒼梧太守杜穆、交阯太守錫光等，相率遣使貢獻，悉封為列侯。或遣子將兵助彭征伐。`續漢書曰：「張隆遣子曄將兵詣彭助征伐，上以曄為率義侯。」不揔遣子，故言或。`於是江南之珍始流通焉。

六年冬，徵彭詣京師，數召讌見，厚加賞賜。復南還津鄉，有詔過家上冢，大長秋以朔望問太夫人起居。`大長秋，皇后屬官。漢法，列侯之母，方稱太夫人也。`

八年，彭引兵從車駕破天水，與吳漢圍隗嚻於西城。時公孫述將李育將兵救嚻，守上邽，帝留蓋延、耿弇圍之，而車駕東歸。勑彭書曰：「兩城若下，便可將兵南擊蜀虜。人苦不知足，旣平隴，復望蜀。每一發兵，頭鬚為白。」彭遂壅谷水灌西城，城未沒丈餘，`東觀記曰：「時以縑囊盛土為堤，灌西城，谷水從地中數丈涌出，故城不拔。」續漢書云「以縑盛土為堤」。`嚻將行巡、周宗將蜀救兵到，嚻得出還冀。漢軍食盡，燒輜重，引兵下隴，延、弇亦相隨而退。嚻出兵尾擊諸營，彭殿為後拒，`尾謂尋其後而擊之。凡軍在前曰啟，在後曰殿。東觀記曰「彭東入弘農界，百姓持酒肉迎軍，曰『蒙將軍為後拒，全子弟得生還也』」也。`故諸將能全師東歸。彭還津鄉。

九年，公孫述遣其將任滿、田戎、程汎，將數萬人乘枋箄下江關，`枋箄，以木竹為之，浮於水上。爾雅曰：「舫，泭也。」郭景純曰：「水中![23741](../../imgs/23741.gif)筏也。」華陽國志曰，巴、楚相攻，故置江關，舊在赤甲城，後移在江南岸，對白帝城，故基在今夔州人復縣南。「枋」即「舫」字，古通用耳。箄音步佳反。泭音匹俱反。`擊破馮駿及田鴻、李玄等。遂拔夷道、夷陵，據荊門、虎牙。`解在光武紀。`橫江水起浮橋、鬬樓，立欑柱絕水道，結營山上，以拒漢兵。彭數攻之，不利，於是裝直進樓船、冒突露橈數千艘。`並船名。樓船，船上施樓。橈，小檝也。方言曰：「檝謂之橈。」露橈謂露檝在外，人在船中。冒突，取其觸冒而唐突也。橈音饒。`

十一年春，彭與吳漢及誅虜將軍劉隆、輔威將軍臧宮、驍騎將軍劉歆，發南陽、武陵、南郡兵，又發桂陽、零陵、長沙委輸棹卒，`棹卒，持棹行船也。東觀記作「濯」。前書鄧通以濯船為黃頭郎。濯音直敎反。`凡六萬餘人，騎五千匹，皆會荊門。吳漢以三郡棹卒多費糧穀，欲罷之。彭以蜀兵盛，不可遣，上書言狀。帝報彭曰：「大司馬習用步騎，不曉水戰，荊門之事，一由征南公為重而已。」彭乃令軍中募攻浮橋，先登者上賞。於是偏將軍魯竒應募而前。時天風狂急，竒船逆流而上，直衝浮橋，而欑柱鉤不得去，`續漢書曰：「時天東風，其欑柱有反把，鉤竒船不得去。」`竒等乘埶殊死戰，因飛炬焚之，風怒火盛，橋樓崩燒。彭復悉軍順風並進，所向無前。蜀兵大亂，溺死者數千人。斬任滿，生獲程汎，而田戎亡保江州。彭上劉隆為南郡太守，自率臧宮、劉歆長驅入江關，令軍中無得虜掠。所過，百姓皆奉牛酒迎勞。彭見諸耆老，為言大漢哀愍巴蜀乆見虜役，故興師遠伐，以討有罪，為人除害。讓不受其牛酒。百姓皆大喜恱，爭開門降。詔彭守益州牧，所下郡，輒行太守事。`東觀記曰：「彭若出界，即以太守號付後將軍，選官屬守州中長吏。」`

彭到江州，以田戎食多，難卒拔，留馮駿守之，自引兵乘利直指墊江，攻破平曲，`墊江，縣名，屬巴郡，今忠州縣也。墊音徒協反。平曲，地闕。`收其米數十萬石。公孫述使其將延岑、呂鮪、王元及其弟恢悉兵拒廣漢及資中，`資中，縣名，屬犍為郡，其地在今資州資陽縣。`又遣將侯丹率二萬餘人拒黃石。彭乃多張疑兵，使護軍楊翕與臧宮拒延岑等，自分兵浮江下還江州，泝都江而上，`都江，成都江也。`襲擊侯丹，大破之。因晨夜倍道兼行二千餘里，徑拔武陽。`武陽，解見光武紀。`使精騎馳廣都，`廣都，縣名，屬蜀郡，故城在今益州成都縣東南。`去成都數十里，埶若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰：「是何神也！」

彭所營地名彭亡，聞而惡之，欲徙，會日暮，蜀刺客詐為亡奴降，夜刺殺彭。

彭首破荊門，長驅武陽，持軍整齊，秋豪無犯。`豪，毛也。秋毛喻細也。高祖曰：「吾入關，秋豪無所取。」`邛穀王任貴聞彭威信，數千里遣使迎降。`前書音義曰：「任貴，越巂夷，殺太守枚根，自立為邛穀王。」`會彭已薨，帝盡以任貴所獻賜彭妻子，謚曰壯侯。蜀人憐之，為立廟武陽，歲時祠焉。

子遵嗣，徙封細陽侯。`細陽，縣名，屬汝南郡，故城在今潁川汝陰縣西。`十三年，帝思彭功，復封遵弟淮為穀陽侯。`穀陽，縣名，屬沛郡。`遵永平中為屯騎校尉。遵卒，子伉嗣。`伉音口葬反。`伉卒，子杞嗣，`東觀記「杞」作「起」。元初中，坐事免。`元初三年，坐事失國。建光元年，安帝復封杞細陽侯，順帝時為光祿勳。

杞卒，子熙嗣，尚安帝妹涅陽長公主。少為侍中、虎賁中郎將，朝廷多稱其能。遷魏郡太守，`魏郡，秦時置，故城在今相州安陽縣東北。`招聘隱逸，與參政事，無為而化。視事二年，輿人歌之曰：「我有枳棘，岑君伐之。`枳棘多榛梗，以喻寇盜充斥也。`我有蟊賊，岑君遏之。`蟊賊，食禾稼蟲名，以喻姦吏侵漁也。`狗吠不驚，足下生氂。`氂，長毛也。犬無追吠，故足下生氂。`含哺鼓腹，焉知凶災？`哺，食也。鼓，擊也。`我喜我生，獨丁斯時。`丁猶當也。`美矣岑君，於戲休茲！」`於戲，歎美之詞。見爾雅。於音烏。戲音許宜反。`

熙卒，子福嗣，為黃門侍郎。

賈復字君文，南陽冠軍人也。少好學，習尚書。事舞陰李生，李生竒之，謂門人曰：「賈君之容貌志氣如此，而勤於學，將相之器也。」王莽末，為縣掾，迎鹽河東，會遇盜賊，等比十餘人皆放散其鹽，復獨完以還縣，縣中稱其信。

時下江、新市兵起，復亦聚衆數百人於羽山，自號將軍。更始立，乃將其衆歸漢中王劉嘉，以為校尉。復見更始政亂，諸將放縱，乃說嘉曰：「臣聞圖堯舜之事而不能至者，湯武是也；`堯禪舜，舜禪禹，湯乃放桀，武王誅紂，故言不能至者。`圖湯武之事而不能至者，桓文是也；`齊桓公小白，晉文公重耳，春秋之時，周衰，二君霸有海內。`圖桓文之事而不能至者，六國是也；`六國謂韓、趙、魏、燕、齊、楚，分列中夏，各自跨據，又不逮桓文。`定六國之規，欲安守之而不能至者，亡六國是也。今漢室中興，大王以親戚為藩輔，天下未定而安守所保，所保得無不可保乎？」嘉曰：「卿言大，非吾任也。大司馬劉公在河北，必能相施，弟持我書往。」`施，用也。弟，但也。`復遂辭嘉，受書北度河，及光武於柏人，因鄧禹得召見。光武竒之，禹亦稱有將帥節，於是署復破虜將軍督盜賊。復馬羸，`羸，力佳反。`光武解左驂以賜之。`驂者，服外之馬也。東觀記、續漢書「左」並作「右」。`官屬以復後來而好陵折等輩，調補鄗尉，光武曰：「賈督有折衝千里之威，方任以職，勿得擅除。」`東觀記曰「時上置兩府官屬，復與段孝共坐。孝謂復曰：『卿將軍督，我大司馬督，不得共坐。』復曰：『俱劉公吏，有何尊卑？』官屬以復不遜，上調官屬補長吏，共白欲以復為鄗尉，上署報不許」也。`

光武至信都，以復為偏將軍。及拔邯鄲，遷都護將軍。從擊青犢於射犬，大戰至日中，賊陳堅不郤。光武傳召復曰：「吏士皆飢，可且朝飯。」復曰：「先破之，然後食耳。」於是被羽先登，`被猶負也，析羽為旌旗，將軍所執。先登，先赴敵也。`所向皆靡，賊乃敗走。諸將咸服其勇。又北與五校戰於真定，大破之。復傷創甚。光武大驚曰：「我所以不令賈復別將者，為其輕敵也。果然，失吾名將。聞其婦有孕，生女邪，我子娶之，生男邪，我女嫁之，不令其憂妻子也。」復病尋愈，追及光武於薊，相見甚懽，大饗士卒，令復居前，擊鄴賊，破之。

光武即位，拜為執金吾，封冠軍侯。先度河攻朱鮪於洛陽，與白虎公陳僑戰，連破降之。建武二年，益封穰、朝陽二縣。更始郾王尹尊及諸大將在南方未降者尚多，帝召諸將議兵事，未有言，沈吟乆之，乃以檄叩地曰：「郾最彊，宛為次，誰當擊之？」復率然對曰：「臣請擊郾。」帝笑曰：「執金吾擊郾，吾復何憂！大司馬當擊宛。」遂遣復與騎都尉陰識、驍騎將軍劉植南度五社津擊郾，連破之。月餘，尹尊降，盡定其地。引東擊更始淮陽太守暴汜，汜降，屬縣悉定。其秋，南擊召陵、新息，平定之。`新息，縣名，屬汝南郡，故城在今豫州新息縣西南也。`明年春，遷左將軍，別擊赤眉於新城、澠池閒，連破之。`新城，今伊闕縣。`與帝會宜陽，降赤眉。

復從征伐，未甞喪敗，數與諸將潰圍解急，身被十二創。帝以復敢深入，希令遠征，而壯其勇節，常自從之，故復少方靣之勳。`東觀記曰：「吳漢擊蜀未破，上書請復自助，上不遣。」`諸將每論功自伐，復未甞有言。帝輒曰：「賈君之功，我自知之。」

十三年，定封膠東侯，食郁秩、壯武、下密、即墨、梃胡、觀陽，凡六縣。`六縣皆屬膠東國。壯武故城在今萊州即墨縣西，下密在今青州北海縣東北。即墨在今萊州膠水縣東南，梃胡故城在今萊州昌陽縣西北，觀陽在昌陽縣東。梃一音廷。`復知帝欲偃干戈，修文德，不欲功臣擁衆京師，乃與高密侯鄧禹並剽甲兵，敦儒學。`廣雅曰：「剽，削也。」謂削除甲兵。東觀記曰：「復闔門養威重，授易經，起大義。」`帝深然之，遂罷左右將軍。復以列侯就第，加位特進。`東觀記曰：「上以天下旣定，思念欲完功臣爵土，不令以吏職為過，故皆以列侯就第也。」`復為人剛毅方直，多大節。旣還私第，闔門養威重。朱祐等薦復宜為宰相，帝方以吏事責三公，故功臣並不用。是時列侯唯高密、固始、膠東三侯與公卿參議國家大事，`高密侯鄧禹，固始侯李通。`恩遇甚厚。三十一年卒，謚曰剛侯。

子忠嗣。忠卒，子敏嗣。建初元年，坐誣告母殺人，國除。肅宗更封復小子邯為膠東侯，邯弟宗為即墨侯，各一縣。邯卒，子育嗣。育卒，子長嗣。

宗字武孺，少有操行，多智略。初拜郎中，稍遷，建初中為朔方太守。舊內郡徙人在邊者，率多貧弱，為居人所僕役，不得為吏。宗擢用其任職者，與邊吏參選，轉相監司，以擿發其姦，或以功次補長吏，故各願盡死。匈奴畏之，不敢入塞。`東觀記曰：「匈奴常犯塞，得生口，問：『太守為誰？』曰：『賈武孺。』曰：『寧賈將軍子邪？』曰：『是。』皆放遣還，是後更不入塞。」`徵為長水校尉。宗兼通儒術，每讌見，常使與少府丁鴻等論議於前。章和二年卒，朝廷愍惜焉。

子參嗣。參卒，子建嗣。元初元年，尚和帝女臨潁長公主。主兼食潁陰、許，合三縣，數萬戶。時鄧太后臨朝，光寵最盛，以建為侍中，順帝時為光祿勳。

論曰：中興將帥立功名者衆矣，唯岑彭、馮異建方靣之號，自函谷以西，方城以南，`方城，山名，一名黃城山，在今唐州方城縣東北也。`兩將之功，實為大焉。若馮、賈之不伐，岑公之義信，`信謂朱鮪知其誠而降。義謂荊人奉牛酒，讓不受。`乃足以感三軍而懷敵人，故能剋成遠業，終全其慶也。昔高祖忌柏人之名，違之以全福；征南惡彭亡之地，留之以生灾。`柏人，縣名也。高祖甞欲宿於柏人。曰：「柏人者，迫於人也。」不宿而去。後竟有貫高之事。`豈幾慮自有明惑，將期數使之然乎？

贊曰：陽夏師克，實在和德。膠東鹽吏。征南宛賊。竒鋒震敵，遠圖謀國。

* * *

