 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷十八 ‧ 列傳第八`   

* * *

吳漢　陳俊　蓋延　臧宮

吳漢字子顏，南陽宛人也。家貧，給事縣為亭長。王莽末，以賔客犯法，乃亡命至漁陽。`命，名也。謂脫其名籍而逃亡。`資用乏，以販馬自業，往來燕、薊閒，所至皆交結豪傑。更始立，使使者韓鴻徇河北。`續漢書曰：「南陽人韓鴻為謁者，使持節降河北，拜除二千石。」`或謂鴻曰：「吳子顏，竒士也，可與計事。」鴻召見漢，甚恱之，遂承制拜為安樂令。`安樂，縣名，屬漁陽郡，故城在今幽州潞縣西北。`

會王郎起，北州擾惑。漢素聞光武長者，獨欲歸心。乃說太守彭寵曰：「漁陽、上谷突騎，天下所聞也。君何不合二郡精銳，附劉公擊邯鄲，此一時之功也。」`一時，言不可再遇也。`寵以為然，而官屬皆欲附王郎，寵不能奪。漢乃辭出，止外亭，念所以譎衆，未知所出。`譎，詐也。未知欲出何計以詐之。`望見道中有一人似儒生者，漢使人召之，為具食，`續漢書曰：「時道路多飢人，來求食者似儒生，漢召之，故先為具食。」`問以所聞。生因言劉公所過，為郡縣所歸；邯鄲舉尊號者，實非劉氏。漢大喜，即詐為光武書，移檄漁陽，使生齎以詣寵，令具以所聞說之，漢復隨後入。寵甚然之。於是遣漢將兵與上谷諸將并軍而南，所至擊斬王郎將帥。`續漢書曰：「攻薊，誅王郎大將趙閎等。」`及光武於廣阿，拜漢為偏將軍。旣拔邯鄲，`續漢書曰：「時上使漢等將突騎，揚兵戲馬，立騎馳環邯鄲城，乃圍之。」`賜號建策侯。

漢為人質厚少文，造次不能以辭自達。鄧禹及諸將多知之，數相薦舉，及得召見，遂見親信，常居門下。

光武將發幽州兵，夜召鄧禹，問可使行者。禹曰：「閒數與吳漢言，其人勇鷙有智謀，`廣雅曰：「鷙，執也。」凡鳥之勇銳，獸之猛悍者，皆名鷙也。`諸將鮮能及者。」即拜漢大將軍，持節北發十郡突騎。更始幽州牧苗曾聞之，陰勒兵，勑諸郡不肯應調。`調，發也。`漢乃將二十騎先馳至無終。`無終，本山戎國也。無終山名，因為國號。漢為縣名，屬右北平，故城在今幽州漁陽縣也。`曾以漢無備，出迎於路，漢即撝兵騎，收曾斬之，而奪其軍。北州震駭，城邑莫不望風弭從。`弭猶服也。`遂悉發其兵，引而南，與光武會清陽。諸將望見漢還，士馬甚盛，皆曰：「是寧肯分兵與人邪？」及漢至莫府，上兵簿，`莫，大也。兵簿，軍士之名帳。`諸將人人多請之。光武曰：「屬者恐不與人，`屬猶近也。`今所請又何多也？」諸將皆慙。

初，更始遣尚書令謝躬率六將軍攻王郎，不能下。會光武至，共定邯鄲，而躬裨將虜掠不相承稟，光武深忌之。雖俱在邯鄲，遂分城而處，然每有以慰安之。躬勤於職事，光武常稱曰「謝尚書真吏也」，故不自疑。躬旣而率其兵數萬，還屯於鄴。時光武南擊青犢，謂躬曰：「我追賊於射犬，必破之。尤來在山陽者，埶必當驚走。若以君威力，擊此散虜，必成禽也。」躬曰：「善。」及青犢破，而尤來果北走隆慮山，躬乃留大將軍劉慶、魏郡太守陳康守鄴，自率諸將軍擊之。窮寇死戰，其鋒不可當，躬遂大敗，死者數千人。光武因躬在外，乃使漢與岑彭襲其城。漢先令辯士說陳康曰：「蓋聞上智不處危以僥倖，`僥猶求也。`中智能因危以為功，下愚安於危以自亡。危亡之至，在人所由，不可不察。今京師敗亂，四方雲擾，公所聞也。蕭王兵彊士附，河北歸命，公所見也。謝躬內背蕭王，外失衆心，公所知也。公今據孤危之城，待滅亡之禍，義無所立，節無所成。不若開門內軍，轉禍為福，免下愚之敗，收中智之功，此計之至者也。」康然之。於是康收劉慶及躬妻子，開門內漢等。及躬從隆慮歸鄴，不知康已反之，乃與數百騎輕入城。漢伏兵收之，手擊殺躬，其衆悉降。`續漢書曰：「時岑彭已在城中，將躬詣傳舍，馳白漢。漢至，躬在彭前伏，漢曰：『何故與鬼語！』遂殺之。」`躬字子張，南陽人。初，其妻知光武不平之，常戒躬曰：「君與劉公積不相能，而信其虛談，不為之備，終受制矣。」躬不納，故及於難。

光武北擊羣賊，`續漢書曰：「從擊銅馬、重連、高胡，皆破之。」`漢常將突騎五千為軍鋒，數先登陷陳。及河北平，漢與諸將奉圖書，上尊號。光武即位，拜為大司馬，更封舞陽侯。

建武二年春，漢率大司空王梁，建義大將軍朱祐，大將軍杜茂，執金吾賈復，揚化將軍堅鐔，偏將軍王霸，騎都尉劉隆、馬武、陰識，共擊檀鄉賊於鄴東漳水上，`水經曰，漳水源出上黨長子縣西發鳩山，東北至昌亭，與虖沲河合。`大破之，降者十餘萬人。帝使使者璽書定封漢為廣平侯，食廣平、斥漳、曲周、廣年，凡四縣。`四縣皆屬廣平郡。廣平故城在今洺州永年縣西北，廣年在今永年縣東北，斥漳在今洺州洺水縣，曲周故城在今洺州曲周縣西南。廣年，避隋煬帝諱，改為永年縣。`復率諸將擊鄴西山賊黎伯卿等，及河內脩武，悉破諸屯聚。車駕親幸撫勞。復遣漢進兵南陽，擊宛、涅陽、酈、穰、新野諸城，皆下之。引兵南，與秦豐戰黃郵水上，`南陽新野縣有黃郵水、黃郵聚也。`破之。又與偏將軍馮異擊昌城五樓賊張文等，又攻銅馬、五幡於新安，皆破之。

明年春，率建威大將軍耿弇、虎牙大將軍蓋延，擊青犢於軹西，大破降之。又率驃騎大將軍杜茂、彊弩將軍陳俊等，圍蘇茂於廣樂。劉永將周建別招聚收集得十餘萬人，救廣樂。漢將輕騎迎與之戰，不利，墯馬傷膝，還營，建等遂連兵入城。諸將謂漢曰：「大敵在前而公傷卧，衆心懼矣。」漢乃勃然裹創而起，椎牛饗士，令軍中曰：「賊衆雖多，皆劫掠羣盜，『勝不相讓，敗不相救』，`此上兩句在左傳，鄭大夫公子突之詞也。`非有仗節死義者也。今日封侯之秋，諸君勉之！」於是軍士激怒，人倍其氣。旦日，建、茂出兵圍漢。漢選四部精兵黃頭吳河等，`前書鄧通為黃頭郎。音義曰：「土勝水，故刺船郎著黃帽，號黃頭也。」`及烏桓突騎三千餘人，齊鼓而進。`續漢書曰：「漢躬被甲拔戟，令諸部將曰：『聞雷鼓聲，皆大呼俱進，後至者斬。』遂鼓而進之。」`建軍大潰，反還奔城。漢長驅追擊，爭門並入，大破之，茂、建突走。漢留杜茂、陳俊等守廣樂，自將兵助蓋延圍劉永於睢陽。永旣死，二城皆降。

明年，又率陳俊及前將軍王梁，擊破五校賊於臨平，追至東郡箕山，大破之。北擊清河長直及平原五里賊，皆平之。`東觀記及續漢書「長直」並作「長垣」。案：長垣，縣名，在河南，不得言北擊，而范書作長直，當是賊號，或因地以為名。`時鬲縣五姓共逐守長據城而反。`鬲，縣，屬平原郡，故城在今德州西北。五姓，蓋當土彊宗豪右也。鬲音革。`諸將爭欲攻之，漢不聽，曰：「使鬲反者，皆守長罪也。敢輕冒進兵者斬。」乃移檄告郡，使收守長，而使人謝城中。五姓大喜，即相率歸降。諸將乃服，曰：「不戰而下城，非衆所及也。」

冬，漢率建威大將軍耿弇、漢忠將軍王常等，擊富平、獲索二賊於平原。明年春，賊率五萬餘人夜攻漢營，軍中驚亂，漢堅卧不動，有頃乃定。即夜發精兵出營突擊，大破其衆。因追討餘黨，遂至無鹽，`無鹽，縣名，屬東平國，故城在今鄆州東。`進擊勃海，皆平之。又從征董憲，圍朐城。明年春，拔朐，`朐，縣名，解見光武紀。`斬憲。事已見劉永傳。東方悉定，振旅還京師。

會隗嚻畔，夏，復遣漢西屯長安。八年，從車駕上隴，遂圍隗嚻於西城。帝勑漢曰：「諸郡甲卒但坐費糧食，若有逃亡，則沮敗衆心，宜悉罷之。」漢等貪并力攻嚻，遂不能遣，糧食日少，吏士疲役，逃亡者多，及公孫述救至，漢遂退敗。

十一年春，率征南大將軍岑彭等伐公孫述。及彭破荊門，長驅入江關，漢留夷陵，裝露橈船，`橈，短楫也，音人遙反。`將南陽兵及㢮刑募士三萬人泝江而上。會岑彭為刺客所殺，漢并將其軍。十二年春，與公孫述將魏黨、公孫永戰於魚涪津，`續漢書曰：「犍為郡南安縣有漁涪津，在縣北，臨大江。」南中志曰：「漁涪津廣數百步。」`大破之，遂圍武陽。述遣子壻史興將五千人救之。漢迎擊興，盡殄其衆，因入犍為界。諸縣皆城守。漢乃進軍攻廣都，拔之。遣輕騎燒成都市橋，`橋名也，解見公孫述傳。`武陽以東諸小城皆降。

帝戒漢曰：「成都十餘萬衆，不可輕也。但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」漢乘利，遂自將步騎二萬餘人進逼成都，去城十餘里，阻江北為營，作浮橋，使副將武威將軍劉尚`東觀記、續漢書「尚」字並作「禹」。`將萬餘人屯於江南，相去二十餘里。帝聞大驚，讓漢曰：「比勑公千條萬端，何意臨事勃亂！旣輕敵深入，又與尚別營，事有緩急，不復相及。賊若出兵綴公，以大衆攻尚，尚破，公即敗矣。幸無它者，急引兵還廣都。」詔書未到，述果使其將謝豐、袁吉將衆十許萬，分為二十餘營，并出攻漢。使別將將萬餘人劫劉尚，令不得相救。漢與大戰一日，兵敗，走入壁，豐因圍之。漢乃召諸將厲之曰：「吾共諸君踰越險阻，轉戰千里，所在斬獲，遂深入敵地，至其城下。而今與劉尚二處受圍，埶旣不接，其禍難量。欲潛師就尚於江南，并兵禦之。若能同心一力，人自為戰，大功可立；如其不然，敗必無餘。成敗之機，在此一舉。」諸將皆曰「諾」。於是饗士秣馬，閉營三日不出，乃多樹幡旗，使煙火不絕，夜銜枚引兵與劉尚合軍。豐等不覺，明日，乃分兵拒水北，自將攻江南。漢悉兵迎戰，自旦至晡，遂大破之，斬謝豐、袁吉，獲甲首五千餘級。於是引還廣都，留劉尚拒述，具以狀上，而深自譴責。帝報曰：「公還廣都，甚得其宜，述必不敢略尚而擊公也。`略猶過也。`若先攻尚，公從廣都五十里悉步騎赴之，適當值其危困，破之必矣。」自是漢與述戰於廣都、成都之閒，八戰八剋，遂軍于其郭中。述自將數萬人出城大戰，漢使護軍高午、唐邯將數萬銳卒擊之。述兵敗走，高午奔陳刺述，殺之。事已見述傳。旦日城降，斬述首傳送洛陽。明年正月，漢振旅浮江而下。至宛，詔令過家上冢，賜穀二萬斛。

十五年，復率揚武將軍馬成、捕虜將軍馬武北擊匈奴，徙鴈門、代郡、上谷吏人六萬餘口，置居庸、常山關以東。

十八年，蜀郡守將史歆反於成都，自稱大司馬，攻太守張穆，穆踰城走廣都，歆遂移檄郡縣，而宕渠楊偉、朐䏰徐容等，`宕渠、朐䏰，二縣名，皆屬巴郡。朐音劬，䏰音忍。宕渠山名，因以名縣，故城在今渠州流江縣東北，俗名車騎城是也。十三州志朐音春，䏰音閏。其地下溼，多朐䏰蟲，因以名縣。故城在今夔州雲安縣西萬戶故城是也。`起兵各數千人以應之。帝以歆昔為岑彭護軍，曉習兵事，故遣漢率劉尚及太中大夫臧宮將萬餘人討之。漢入武都，乃發廣漢、巴、蜀三郡兵圍成都，百餘日城破，誅歆等。漢乃乘桴沿江下巴郡，楊偉、徐容等惶恐解散，漢誅其渠帥二百餘人，徙其黨與數百家於南郡、長沙而還。

漢性彊力，每從征伐，帝未安，恒側足而立。諸將見戰陳不利，或多惶懼，失其常度。漢意氣自若，方整厲器械，激揚士吏。帝時遣人觀大司馬何為，還言方脩戰攻之具，乃歎曰：「吳公差彊人意，隱若一敵國矣！」`隱，威重之貌。言其威重若敵國。前書周亞夫謂劇孟曰：「大將得之，若一敵國矣。」`每當出師，朝受詔，夕即引道，初無辦嚴之日。`嚴即裝也，避明帝諱，故改之。`故能常任職，以功名終。及在朝廷，斤斤謹質，形於體貌。`爾雅曰：「明明、斤斤，察也。」李巡曰：「斤斤，精詳之察也。」孫炎曰：「重慎之察也。」斤音靳。`漢甞出征，妻子在後買田業。漢還，讓之曰：「軍師在外，吏士不足，何多買田宅乎！」遂盡以分與昆弟外家。`東觀記曰「漢但修里宅，不起第。夫人先死，薄葬小墳，不作祠堂」也。`

二十年，漢病篤。車駕親臨，問所欲言。對曰：「臣愚無所知識，唯願陛下慎無赦而已。」及薨，有詔悼愍，賜謚曰忠侯。`東觀記曰：「有司秦議以武為謚，詔特賜謚曰忠侯。」`發北軍五校、輕車、介士送葬，如大將軍霍光故事。`漢置南北軍五校，解見順帝紀。輕車，兵車也。介士，甲士也。霍光傳云以北軍五校尉、輕車、介士載光尸以轀輬車，黃屋左纛，軍陳至茂陵。不以南軍者，重之也。`

子哀侯成嗣，為奴所殺。二十八年，分漢封為三國：成子旦為灈陽侯，`灈陽，縣名，屬汝南郡，在灈水之陽，因以為名，其地今豫州吳房縣也。音劬。`以奉漢嗣；旦弟盱為筑陽侯；`盱音火俱反。``筑陽，縣名，屬南陽郡，古穀國也，在筑水之陽，故城在今襄州穀城縣西。筑音逐。`成弟國為新蔡侯。`新蔡，縣名，屬汝南郡，蔡平侯自蔡徙此，故加「新」字，今豫州縣也。`旦卒，無子，國除。建初八年，徙封盱為平春侯，`平春，縣名，屬江夏郡。`以奉漢後。盱卒，子勝嗣。初，漢兄尉為將軍，從征戰死，封尉子彤為安陽侯。`安陽，縣名，屬汝南郡，古江國也，故城在今豫州新息縣西南。`帝以漢功大，復封弟翕為襃親侯。吳氏侯者凡五國。

初，漁陽都尉嚴宣與漢俱會光武於廣阿，光武以為偏將軍，封建信侯。`建信，縣名，屬千乘國。`

論曰：吳漢自建武世，常居上公之位，終始倚愛之親，`「差彊人意」，是倚之也；遂見親信，是愛之也。`諒由質簡而彊力也。子曰「剛毅木訥近仁」，`論語文。剛毅謂彊而能斷。木，樸愨貌。訥，忍於言也。四者皆仁之質，若加文，則成仁矣，故言近仁。`斯豈漢之方乎！`方，比也。`昔陳平智有餘以見疑，周勃資朴忠而見信。`高祖謂呂后曰：「陳平智有餘，然難獨任。」是見疑也。又曰：「周勃重厚少文，安劉氏者必勃。」是見信也。`夫仁義不足以相懷，則智者以有餘為疑，而朴者以不足取信矣。`懷，依也。言若仁義之心足相依信，則情無疑阻。若彼此之誠未協，仁義不足相依，則智者翻以有餘見疑，朴者以愚直取信。`

蓋延字巨卿，漁陽要陽人也。`要陽，縣名，光武時省。`身長八尺，彎弓三百斤。邊俗尚勇力，而延以氣聞。歷郡列掾、州從事，所在職辦。`古者三公下至郡縣皆有掾屬。續漢志曰：「建武十八年，立刺史十二人，人主一州，皆有從事史、假佐，每郡皆置諸曹掾。」郡中列掾非一，延並為之，故言歷也。漁陽屬幽州。東觀記云延為幽州從事。`彭寵為太守，召延署營尉，行護軍。

及王郎起，延與吳漢同謀歸光武。`續漢書曰：「并與狐奴令王梁同勸寵。」`延至廣阿，拜偏將軍，號建功侯，從平河北。光武即位，以延為虎牙將軍。

建武二年，更封安平侯。遣南擊敖倉，轉攻酸棗、封丘，皆拔。`酸棗、封丘，二縣名，屬陳留郡。酸棗故城在今滑州縣也。封丘故城在今汴州縣也。`其夏，督駙馬都尉馬武、騎都尉劉隆、護軍都尉馬成、偏將軍王霸等南伐劉永，先攻拔襄邑，`續漢書曰：「時劉永別將許德據襄邑，延攻而拔之。」`進取麻鄉，`麻鄉，縣名，故城在今宋州碭山縣東北。`遂圍永於睢陽。數月，盡收野麥，夜梯其城入。永驚懼，引兵走出東門，`東觀記云「走出魚門」，然則東門名魚門也。`延追擊，大破之。永棄軍走譙，延進攻，拔薛，斬其魯郡太守，`薛，縣名，屬魯國，故城在今徐州滕縣東南。東觀記曰「魯郡太守梁丘壽」也。`而彭城、扶陽、杼秋、蕭皆降。`扶陽，縣名，屬沛郡。杼秋，縣名，屬梁國，故城在今徐州蕭縣西北。杼音食汝反。`又破永沛郡太守，斬之。`東觀記曰：「沛郡太守陳脩。」`永將蘇茂、佼彊、周建等三萬餘人救永，`佼彊，姓名也，周大夫原伯佼之後也。`共攻延，延與戰於沛西，大破之。永軍亂，遁沒溺死者太半。永棄城走湖陵，蘇茂奔廣樂。延遂定沛、楚、臨淮，修高祖廟，置嗇夫、祝宰、樂人。`楚即今彭城縣也。臨淮，郡名，今泗州下邳縣。高祖廟在今徐州沛縣東故泗水亭中，即高祖為亭長之所也。嗇夫，主知廟事。東觀記曰：「時蓋延因齋戒祠高祖廟。」`

三年，睢陽復反城迎劉永，`反音翻。`延復率諸將圍之百日，收其野穀。永乏食，突走，延追擊，盡得輜重。永為其將所殺，永弟防舉城降。

四年春，延又擊蘇茂、周建於蘄，`蘄，縣名，屬沛郡，有大澤鄉。蘄音機。`進與董憲戰留下，皆破之。`留，縣名，屬楚國，故城在今徐州沛縣東南。`因率平狄將軍龐萌攻西防，拔之。`西防，縣名，春秋時宋之西防城，故城在今宋州單父縣北。`復追敗周建、蘇茂於彭城，茂、建亡奔董憲，董憲將賁休舉蘭陵城降。`前書有賁赫，音肥。今有此姓，音奔。`憲聞之，自郯圍休，時延及龐萌在楚，請往救之，帝勑曰：「可直往擣郯，則蘭陵必自解。」`擣，擊也。東觀記作「擊」字。`延等以賁休城危，遂先赴之。憲逆戰而陽敗，延等逐退，因拔圍入城。明日，憲大出兵合圍，延等懼，遽出突走，因往攻郯。帝讓之曰：「閒欲先赴郯者，以其不意故耳。今旣奔走，賊計已立，圍豈可解乎！」延等至郯，果不能克，而董憲遂拔蘭陵，殺賁休。延等往來要擊憲別將於彭城、郯、邳之閒，戰或日數合，頗有剋獲。帝以延輕敵深入，數以書誡之。`東觀記載延上疏辭曰：「臣幸得受干戈，誅逆虜，奉職未稱，乆留天誅，常恐汙辱名號，不及等倫。天下平定已後，曾無尺寸可數，不得預竹帛之編。明詔深閔，儆戒備具，每事奉循詔命，必不敢為國之憂也。」`及龐萌反，攻殺楚郡太守，引軍襲敗延，延走，北度泗水，破舟檝，壞津梁，僅而得免。`東觀記、續漢書皆云萌攻延，延與戰，破之。詔書勞延曰：「龐萌一夜反畔，相去不遠，營壁不堅，殆令人齒欲相擊，而將軍有不可動之節，吾甚美之。」此傳言「僅而得免」，與彼不同。`帝自將而東，徵延與大司馬吳漢、漢忠將軍王常、前將軍王梁、捕虜將軍馬武、討虜將軍王霸等會任城，討龐萌於桃鄉，又並從征董憲於昌慮，皆破平之。六年春，遣屯長安。

九年，隗嚻死，延西擊街泉、略陽、清水諸屯聚，皆定。`街泉、略陽、清水三縣，皆屬天水郡。`

十一年，與中郎將來歙攻河池，未剋，以病引還，拜為左馮翊，將軍如故。`續漢書曰：「視事四年，人敬其威信。」`十三年，增封定食萬戶。十五年，薨於位。

子扶嗣。扶卒，子側嗣。永平十三年，坐與舅王平謀反，伏誅，國除。永初七年，鄧太后紹封延曾孫恢為蘆亭侯。`東觀記作「廬亭」。`恢卒，子遂嗣。

陳俊字子昭，南陽西鄂人也。`江夏郡有鄂，故此加「西」也，故城在今鄧州向城縣南也。`少為郡吏。更始立，以宗室劉嘉為太常將軍，俊為長史。光武徇河北，嘉遣書薦俊，光武以為安集掾。`東觀記曰：「俊初調補曲陽長，上曰：『欲與君為左右，小縣何足貪乎？』俊即拜，解印綬，上以為安集掾。」`

從擊銅馬於清陽，進至蒲陽，拜彊弩將軍。`華嶠書曰：「拜為彊弩偏將軍，賜絳衣九百領，以衣中堅同心士。」`與五校戰於安次，俊下馬，手接短兵，所向必破，追奔二十餘里，斬其渠帥而還。光武望而歎曰：「戰將盡如是，豈有憂哉！」五校引退入漁陽，所過虜掠。俊言於光武曰：「宜令輕騎出賊前，使百姓各自堅壁，以絕其食，可不戰而殄也。」光武然之，遣俊將輕騎馳出賊前。視人保壁堅完者，勑令固守；放散在野者，因掠取之。賊至無所得，遂散敗。及軍還，光武謂俊曰：「困此虜者，將軍策也。」及即位，封俊為列侯。

建武二年春，攻匡賊，`匡賊即匡城縣賊也。東觀記作「匡城賊」。匡城，古匡邑也，故城在今滑州匡城縣南。`下四縣，更封新處侯。`新處，縣名，屬中山國。`引擊頓丘，降三城。`頓丘，縣名，屬東郡，故城在今魏州頓丘縣北陰安城是也。`其秋，大司馬吳漢承制拜俊為彊弩大將軍，別擊金門、白馬賊於河內，皆破之。`金門、白馬並山名，在今洛州福昌縣西南，有金門白馬水。蓋賊起於二山，因以為名。`四年，轉徇汝陽及項，又拔南武陽。`南武陽，縣名，屬太山郡，故城在今沂州費縣西。`是時太山豪傑多擁衆與張步連兵，吳漢言於帝曰：「非陳俊莫能定此郡。」於是拜俊太山太守，行大將軍事。張步聞之，遣其將擊俊，戰於嬴下，`嬴，縣名，屬太山郡。嬴音盈。`俊大破之，追至濟南，收得印綬九十餘，`步時擬私封爵人之印綬。`稍攻下諸縣，遂定太山。五年，與建威大將軍耿弇共破張步。事在弇傳。

時琅邪未平，乃徙俊為琅邪太守，領將軍如故。齊地素聞俊名，入界，盜賊皆解散。俊將兵擊董憲於贛榆，`贛榆，縣名，屬東海郡。贛音貢。`進破朐賊孫陽，平之。八年，張步畔，還琅邪，俊追討，斬之。帝美其功，詔俊得專征青、徐。`華嶠書曰：「賜俊璽書曰：『將軍元勳大著，威震青、徐，兩州有警，得專征之。』」`俊撫貧弱，表有義，檢制軍吏，不得與郡縣相干，百姓歌之。數上書自請，願奮擊隴、蜀。詔報曰：「東州新平，大將軍之功也。負海猾夏，盜賊之處，國家以為重憂，且勉鎮撫之。」

十三年，增邑，定封祝阿侯。`祝阿，縣名，屬平原郡。`明年，徵奉朝請。二十三年卒。

子浮嗣，徙封蘄春侯。`蘄春，今蘄州縣也。東觀記曰：「詔書以祝阿益濟南國，故徙浮封蘄春侯。」蘄音祈。`浮卒，子專諸嗣。專諸卒，子篤嗣。

臧宮字君翁，潁川郟人也。`郟，縣名，今汝州郟城縣也。`少為縣亭長、游徼，`續漢書曰「每十里一亭，亭有長，以禁盜賊。每鄉有游徼，掌循禁姦盜」也。`後率賔客入下江兵中為校尉，因從光武征戰，諸將多稱其勇。光武察宮勤力少言，甚親納之。及至河北，以為偏將軍，從破羣賊，數陷陳郤敵。

光武即位，以為侍中、騎都尉。建武二年，封成安侯。`成安，縣名，屬潁川郡。`明年，將突騎與征虜將軍祭遵擊更始將左防、韋顏於涅陽、酈，`華嶠書「韋」字作「韓」。`悉降之。五年，將兵徇江夏，擊代鄉、鐘武、竹里，皆下之。`鐘武，縣名，屬江夏郡，故城在今申州鐘山縣西南。`帝使太中大夫`華嶠書曰「使張明」也。`持節拜宮為輔威將軍。七年，更封期思侯。`期思，縣名，屬汝南郡，故城在今光州固始縣西北。`擊梁郡、濟陰，皆平之。

十一年，將兵至中盧，屯駱越。`中盧，縣名，屬南郡，故城在今襄州陽縣南。蓋駱越人徙於此，因以為名。`是時公孫述將田戎、任滿與征南大將軍岑彭相拒於荊門，彭等戰數不利，越人謀畔從蜀。宮兵少，力不能制。會屬縣送委輸車數百乘至，宮夜使鋸斷城門限。令車聲回轉出入至旦。越人候伺者聞車聲不絕，而門限斷，相告以漢兵大至。其渠帥乃奉牛酒以勞軍營。宮陳兵大會，擊牛釃酒，`釃音所宜反。說文曰：「下酒也。」詩注曰「以筐曰釃」也。`饗賜慰納之，越人由是遂安。

宮與岑彭等破荊門，別至垂鵲山，通道出秭歸，至江州。岑彭下巴郡，使宮將降卒五萬，從涪水上平曲。公孫述將延岑盛兵於沈水，`沈水出廣漢，解見光武紀。`時宮衆多食少，轉輸不至，而降者皆欲散畔，郡邑復更保聚，觀望成敗。宮欲引還，恐為所反。`反音翻。`會帝遣謁者將兵詣岑彭，有馬七百匹，宮矯制取以自益，晨夜進兵，多張旗幟，登山鼓噪，右步左騎，挾船而引，呼聲動山谷。岑不意漢軍卒至，登山望之，大震恐。宮因從擊，大破之。斬首溺死者萬餘人，水為之濁流。延岑奔成都，其衆悉降，盡獲其兵馬珍寶。`華嶠書曰：「上璽書勞宮，賜吏士絳縑六千匹。」`自是乘勝追北，降者以十萬數。`人好陽而惡陰，北方幽陰之地，故軍敗者皆謂之北。史記樂書曰：「北者，敗也。」而近代音北為背，失其指矣。`

軍至平陽鄉，蜀將王元舉衆降。進拔緜竹，破涪城，斬公孫述弟恢，復攻拔繁、郫。`繁，縣名，屬蜀郡。繁，江名，因以為縣名，故城在今益州新繁縣北。郫，縣名，屬蜀郡，故城在今益州郫縣北。郫音皮。`前後收得節五，印綬千八百。是時大司馬吳漢亦乘勝進營逼成都。宮連屠大城，兵馬旌旗甚盛，乃乘兵入小雒郭門，`張載注蜀都賦云：「漢武帝元鼎三年，立成都郭十八門。」小雒郭門蓋其數焉。`歷成都城下，至吳漢營，飲酒高會。漢見之甚歡，謂宮曰：「將軍向者經虜城下，震揚威靈，風行電照。然窮寇難量，還營願從它道矣。」宮不從，復路而歸，賊亦不敢近之。進軍咸門，`成都北面東頭門。`與吳漢並滅公孫述。

帝以蜀地新定，拜宮為廣漢太守。十三年，增邑，更封酇侯。十五年，徵還京師，以列侯奉朝請，定封朗陵侯。`朗陵，縣名，屬汝南郡，故城在今豫州朗山縣西南。`十八年，拜太中大夫。

十九年，妖巫維汜弟子單臣、傅鎮等，復妖言相聚，`「維」或作「緱」。`入原武城，劫吏人，自稱將軍。於是遣宮將北軍及黎陽營數千人圍之。賊穀食多，數攻不下，士卒死傷。帝召公卿諸侯王問方略，皆曰「宜重其購賞」。時顯宗為東海王，獨對曰：「妖巫相劫，埶無乆立，其中必有悔欲亡者。但外圍急，不得走耳。宜小挺緩，`挺，解也。`令得逃亡，逃亡則一亭長足以禽矣。」帝然之，即勑宮徹圍緩賊，賊衆分散，遂斬臣、鎮等。宮還，遷城門校尉，復轉左中郎將。擊武谿賊，`武谿，水名，在今辰州盧谿縣。`至江陵，降之。

宮以謹信質樸，故常見任用。後匈奴飢疫，自相分爭，帝以問宮，宮曰：「願得五千騎以立功。」帝笑曰：「常勝之家，難與慮敵，吾方自思之。」二十七人，宮乃與楊虛侯馬武上書曰：「匈奴貪利，無有禮信，窮則稽首，安則侵盜，緣邊被其毒痛，中國憂其抵突。`抵，觸也。`虜今人畜疫死，旱蝗赤地，`赤地，言在地之物皆盡。說苑曰：「晉平公時，赤地千里。」`疫困之力，不當中國一郡。萬里死命，縣在陛下。福不再來，時或易失，`左傳曰：「大福不再。」蒯通曰：「時者難遇而易失也。」`豈宜固守文德而墮武事乎？今命將臨塞，厚縣購賞，喻告高句驪、烏桓、鮮卑攻其左，發河西四郡、`謂張掖、酒泉、武威、金城也。`天水、隴西羌胡擊其右。如此，北虜之滅，不過數年。臣恐陛下仁恩不忍，謀臣狐疑，令萬世刻石之功不立於聖世。」詔報曰：「黃石公記曰，『柔能制剛，弱能制彊』。`即張良於下邳圯所見老父出一編書者。`柔者德也，剛者賊也，弱者仁之助也，彊者怨之歸也。故曰有德之君，以所樂樂人；無德之君，以所樂樂身。樂人者其樂長，樂身者不乆而亡。舍近謀遠者，勞而無功；舍遠謀近者，逸而有終。逸政多忠臣，勞政多亂人。故曰務廣地者荒，務廣德者彊。有其有者安，貪人有者殘。殘滅之政，雖成必敗。今國無善政，災變不息，`左傳曰：「國無善政，則自取讁於日月之災。」`百姓驚惶，人不自保，而復欲遠事邊外乎？孔子曰：『吾恐季孫之憂不在顓臾。』`顓臾，魯附庸之國。魯卿季氏貪其土地，欲伐而兼之。時孔子弟子冉有仕於季氏，孔子責之。冉有曰：「今夫顓臾固而近季氏之邑，今不取，恐為子孫之憂。」孔子曰：「吾恐季孫之憂，不在顓臾，而在蕭牆之內也。」`且北狄尚彊，而屯田警備傳聞之事，恒多失實。`公羊傳曰：「見者異辭，聞者異辭，傳聞者異辭。」`誠能舉天下之半以滅大寇，豈非至願；苟非其時，不如息人。」自是諸將莫敢復言兵事者。

宮永平元年卒，謚曰愍侯。子信嗣。信卒，子震嗣。震卒，子松嗣。元初四年，與母別居，國除。永寧元年，鄧太后紹封松弟由為朗陵侯。

論曰：中興之業，誠艱難也。然敵無秦、項之彊，人資附漢之思，雖懷璽紆紱，跨陵州縣，`璽，解見光武紀。白虎通曰：「天子朱紱，諸侯赤紱，上廣一尺，下廣二尺，法天一地二也，長三尺，法天地人也。」董巴輿服志曰：「古者上下皆有紱，所以殊貴賤也。自五霸遞興，以紱非兵服，於是去紱也。」`殊名詭號，千隊為羣，尚未足以為比功上烈也。至於山西旣定，威臨天下，`謂誅隗嚻、公孫述。`戎羯喪其精膽，羣帥賈其餘壯，`羯本匈奴別部，分散居於上黨、武鄉、羯室，因號羯胡。此揔謂戎夷耳，不指於羯也。左傳曰：「欲勇者，賈余餘勇。」`斯誠雄心尚武之幾，先志翫兵之日。`幾，會也。翫，習也。先志者，乘勝之志也。`臧宮、馬武之徒，撫嗚劔而扺掌，`屈原曰：「撫長劔兮玉珥。」曹植結交篇曰：「利劔鳴手中。」說文曰：「抵，側擊也。」`志馳於伊吾之北矣。光武審黃石，存包桑，`周易否卦九五曰：「其亡其亡，繫于包桑。」言聖人居天位，不可以安，常自危懼，乃是繫於包桑也。包，本也，繫於桑本，言其固也。`閉玉門以謝西域之質，卑詞幣以禮匈奴之使，`西域傳曰，建武二十一年，西域十八國俱遣子弟入侍，天子以中國初定，皆還其侍子。匈奴傳曰，建武二十八年，匈奴遣使詣闕貢馬及裘，乞和親。帝報曰：「單于國內虛耗，貢物裁以通禮，何必馬裘？今贈繒五百匹，斬馬劔一。」是卑辭幣禮也。`其意防蓋已弘深。豈其顛沛平城之圍，忍傷黥王之陳乎？`平城，縣名，今雲州定襄縣。高祖七年，擊韓王信，至平城，被匈奴圍，七日乃解。十二年，高祖親擊淮南王黥布，在陳為流矢所中。顛沛，狼狽也，顛音丁千反。`

贊曰：吳公鷙彊，實為龍驤。`戰國策曰：「廉頗為人，勇鷙而愛士。白起視瞻不轉者，執志彊也。」驤，舉也。若龍之舉，言其威盛。鄒陽曰：「神龍驤首奮翼，則浮雲出流。」`電埽羣孽，風行巴、梁。虎牙猛力，功立睢陽。宮、俊休休，是亦鷹揚。`詩曰：「良士休休。」又曰：「惟師尚父，時惟鷹揚。」`

* * *

[上卷](017.md) / [後漢書目錄](a03.md) / [下卷](019.md) /			  

    