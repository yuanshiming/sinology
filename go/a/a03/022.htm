<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷二十二‧列傳第十二</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷二十二 ‧ 列傳第十二</span>   
    <hr />
                  <p class="style11">朱祐　景丹　王梁　杜茂　馬成　劉隆　傅俊　堅鐔　馬武</p>
                  <p>朱祐字仲先，<span class="style7">東觀記「祐」作「福」，避安帝諱。</span>南陽宛人也。少孤，歸外家復陽劉氏，<span class="style7">復陽，縣名，屬南陽郡。</span>往來舂陵，世祖與伯升皆親愛之。伯升拜大司徒，以祐為護軍。<span class="style7">前書曰，護軍都尉，秦官，平帝元始元年更名護軍也。</span>及世祖為大司馬，討河北，復以祐為護軍，常見親幸，舍止於中。祐侍讌，從容曰：「長安政亂，公有日角之相，此天命也。」<span class="style7">日角，解在光武紀也。</span>世祖曰：「召刺姦收護軍！」<span class="style7">王莽置左右刺姦，使督姦猾。</span>祐乃不敢復言。從征河北，常力戰陷陣，<span class="style7">續漢書曰：「祐至南䜌，為賊所傷，上親候視之。」</span>以為偏將軍，封安陽侯。世祖即位，拜為建義大將軍。建武二年，更封堵陽侯。<span class="style7">堵陽，縣名，屬南陽郡，故城今唐州方城縣。堵音者。</span>冬，與諸將擊鄧奉於淯陽，祐軍敗，為奉所獲。明年，奉破，乃肉袒因祐降。帝復祐位而厚加慰賜。遣擊新野、隨，皆平之。<span class="style7">隨，縣名，屬南陽郡也，故城今隨州隨縣。</span></p>
                  <p>延岑自敗於穰，遂與秦豐將張成合，祐率征虜將軍祭遵與戰於東陽，<span class="style7">東陽，聚名，在南陽。</span>大破之，臨陣斬成，延岑敗走歸豐。祐收得印綬九十七。<span class="style7">東觀記曰：「收得所盜茂陵武帝廟衣、印、綬。」</span>進擊黃郵，降之，賜祐黃金三十斤。四年，率破姦將軍侯進、輔威將軍耿植代征南大將軍岑彭圍秦豐於黎丘，破其將張康於蔡陽，斬之。帝自至黎丘，使御史中丞李由持璽書招豐，豐出惡言，不肯降。車駕引還，勑祐方略，祐盡力攻之。明年夏，城中窮困，豐乃將其母妻子九人肉袒降。祐轞車傳豐送洛陽，斬之。大司馬吳漢劾奏祐廢詔受降，違將帥之任，帝不加罪。祐還，與騎都尉臧宮會擊延岑餘黨陰、酇、筑陽三縣賊，悉平之。</p>
                  <p>祐為人質直，尚儒學。將兵率衆，多受降，以克定城邑為本，不存首級之功。又禁制士卒不得虜掠百姓，軍人樂放縱，多以此怨之。九年，屯南行唐拒匈奴。<span class="style7">行唐，今恒州縣也。</span>十三年，增邑，定封鬲侯，<span class="style7">鬲，縣名，屬平原郡。</span>食邑七千三百戶。<span class="style7">東觀記曰：「祐自陳功薄而國大，願受南陽五百戶足矣。上不許。」</span></p>
                  <p>十五年，朝京師，上大將軍印綬，因留奉朝請。祐奏古者人臣受封，不加王爵，可改諸王為公。帝即施行，又奏宜令三公並去「大」名，以法經典。後遂從其議。</p>
                  <p>祐初學長安，帝往候之，祐不時相勞苦，而先升講舍。後車駕幸其第，帝因笑曰；「主人得無捨我講乎？」以有舊恩，數蒙賞賚。<span class="style7">東觀記曰：「上在長安時，甞與祐共買蜜合藥。上追念之，賜祐白蜜一石，問：『何如在長安時共買蜜乎？』其親厚如此。」</span>二十四年，卒。</p>
                  <p>子商嗣。商卒，子演嗣，永元十四年，坐從兄伯為外孫陰皇后巫蠱事，免為庶人。<span class="style7">和帝陰后，吳房侯陰綱女也，為巫蠱事廢。</span>永初七年，鄧太后紹封演子沖為鬲侯。</p>
                  <p>景丹字孫卿，馮翊櫟陽人也。少學長安。王莽時舉四科：<span class="style7">東觀記曰：「王莽時舉有德行、能言語、通政事、明文學之士。」</span>丹以言語為固德侯相，有幹事稱，遷朔調連率副貳。<span class="style7">朔調，上谷也。副貳，屬令也。</span></p>
                  <p>更始立，遣使者徇上谷，丹與連率耿況降，復為上谷長史。王郎起，丹與況共謀拒之。況使丹與子弇及寇恂等將兵南歸世祖，世祖引見丹等，笑曰：「邯鄲將帥數言我發漁陽、上谷兵，吾聊應言然，<span class="style7">王郎將帥數云欲發二郡兵以拒光武，時光武聊應然之，猶今兩軍遙相戲弄也。</span>何意二郡良為吾來！<span class="style7">東觀記曰：「上在廣阿，聞外有大兵來，上自登城，勒兵在西門樓。上問：『何等兵？』丹等對言：『上谷、漁陽兵。』上曰：『為誰來乎？』對曰：『為劉公。』即請丹入，人人勞勉，恩意甚備。」</span>方與士大夫共此功名耳。」拜丹為偏將軍，號奉義侯。從擊王郎將兒宏等於南䜌，<span class="style7">兒音五兮反。</span>郎兵迎戰，漢軍退郤，<span class="style7">續漢書曰「南䜌賊迎擊上營，得上鼓車輜重數乘」也。</span>丹等縱突騎擊，大破之，追奔十餘里，死傷者從橫。丹還，世祖謂曰：「吾聞突騎天下精兵，今乃見其戰，樂可言邪？」遂從征河北。</p>
                  <p>世祖即位，以讖文用平狄將軍孫咸行大司馬，衆咸不恱。詔舉可為大司馬者，<span class="style7">東觀記載讖文曰「孫咸征狄」也。</span>羣臣所推唯吳漢及丹。帝曰：「景將軍北州大將，是其人也。然吳將軍有建大策之勳，<span class="style7">謂發漁陽兵也。</span>又誅苗幽州、謝尚書，<span class="style7">苗曾，謝躬。</span>其功大。舊制驃騎將軍官與大司馬相兼也。」<span class="style7">前書武帝置大司馬，號大將軍、驃騎將軍也。</span>乃以吳漢為大司馬，而拜丹為驃騎大將軍。</p>
                  <p>建武二年，定封丹櫟陽侯。帝謂丹曰：「今關東故王國，雖數縣，不過櫟陽萬戶邑。夫『富貴不歸故鄉，如衣繡夜行』，故以封卿耳。」<span class="style7">前書武帝謂朱買臣之詞。</span>丹頓首謝。秋，與吳漢、建威大將軍耿弇、建義大將軍朱祐、執金吾賈復、偏將軍馮異、強弩將軍陳俊、左曹王常、騎都尉臧宮等從擊破五校於羛陽，<span class="style7">聚名也，解見光武紀。</span>降其衆五萬人。會陝賊蘇況攻破弘農，生獲郡守。丹時病，<span class="style7">東觀記曰：「丹從上至懷，病瘧，見上在前，瘧發寒慄。上笑曰：『聞壯士不病瘧，今漢大將軍反病瘧邪？』使小黃門扶起，賜醫藥。還歸洛陽，病遂加。」</span>帝以其舊將，欲令強起領郡事，乃夜召入，謂曰：「賊迫近京師，但得將軍威重，卧以鎮之足矣。」丹不敢辭，乃力疾拜命，將營到郡，<span class="style7">續漢書曰「將營兵西到弘農」也。</span>十餘日薨。</p>
                  <p>子尚嗣，徙封余吾侯。<span class="style7">余吾，縣名，屬上黨，故城在今潞州屯留縣西北。</span>尚卒，子苞嗣。苞卒，子臨嗣，無子，國絕。永初七年，鄧太后紹封苞弟遽為監亭侯。</p>
                  <p>王梁字君嚴，漁陽安陽人也。為郡吏，太守彭寵以梁守狐奴令，與蓋延、吳漢俱將兵南及世祖於廣阿，拜偏將軍。旣拔邯鄲，賜爵關內侯。從平河北，拜野王令，與河內太守寇恂南拒洛陽，北守天井關，朱鮪等不敢出兵，世祖以為梁功。及即位，議選大司空，而赤伏符曰「王梁主衞作玄武」，<span class="style7">玄武，北方之神，龜蛇合體。</span>帝以野王衞之所徙，<span class="style7">史記曰，衞元君自濮陽徙於野王。</span>玄武水神之名，司空水土之官也，於是擢拜梁為大司空，封武強侯。</p>
                  <p>建武二年，與大司馬吳漢等俱擊檀鄉，有詔軍事一屬大司馬，而梁輒發野王兵，帝以其不奉詔勑，令止在所縣，而梁復以便宜進軍。帝以梁前後違命，大怒，遣尚書宗廣持節軍中斬梁。廣不忍，乃檻車送京師。旣至，赦之。月餘，以為中郎將，行執金吾事。北守箕關，擊赤眉別校，降之。三年春，轉擊五校，追至信都、趙國，破之，悉平諸屯聚。冬，遣使者持節拜梁前將軍。四年春，擊肥城、文陽，拔之。<span class="style7">肥城，縣名，屬太山郡，故城在今濟州平陰縣東南。文音汶，故城在今兖州泗水縣西。</span>進與驃騎大將軍杜茂擊佼彊、蘇茂於楚、沛閒，拔大梁、齧桑，<span class="style7">前書音義曰齧桑，縣名。或曰城名。史記張儀與齊、楚會戰齧桑。</span>而捕虜將軍馬武、偏將軍王霸亦分道並進，歲餘悉平之。五年，從救桃城，破龐萌等，梁戰尤力，拜山陽太守，鎮撫新附，將兵如故。</p>
                  <p>數月徵入，代歐陽歙為河南尹。梁穿渠引穀水注洛陽城下，東寫鞏川，及渠成而水不流。七年，有司劾奏之，梁慙懼，上書乞骸骨。乃下詔曰：「梁前將兵征伐，衆人稱賢，故擢典京師。建議開渠，為人興利，旅力旣愆，迄無成功，<span class="style7">旅，衆也。愆，過也。言衆力已過，而功不成。</span>百姓怨讟，談者讙譁。<span class="style7">讟，謗。</span>雖蒙寬宥，猶執謙退，『君子成人之美』，<span class="style7">論語載孔子之言也。</span>其以梁為濟南太守。」十三年，增邑，定封封阜成侯。<span class="style7">阜成屬渤海，今兾州縣。</span>十四年，卒官。</p>
                  <p>子禹嗣。禹卒，子堅石嗣。堅石追坐父禹及弟平與楚王英謀反，弃市，國除。</p>
                  <p>杜茂字諸公，南陽冠軍人也。初歸光武於河北，為中堅將軍，常從征伐。世祖即位，拜大將軍，封樂鄉侯。<span class="style7">樂鄉屬信都國。</span>北擊五校於真定，進降廣平。建武二年，更封苦陘侯。與中郎將王梁擊五校賊於魏郡、清河、東郡，悉平諸營保，降其持節大將三十餘人，<span class="style7">續漢書曰：「降其渠帥大將軍杜猛、持節光祿大夫董敦等。」</span>三郡清靜，道路流通。明年，遣使持節拜茂為驃騎大將軍，擊沛郡，拔芒。<span class="style7">芒，縣名也。郡國志曰後名臨睢，屬沛國。</span>時西防復反，迎佼彊。五年春，茂率捕虜將軍馬武進攻西防，數月拔之，彊奔董憲。</p>
                  <p>東方旣平，七年，詔茂引兵北屯田晉陽、廣武，<span class="style7">廣武，縣名，屬太原郡。</span>以備胡寇。九年，與鴈門太守郭涼擊盧芳將尹由於繁畤，<span class="style7">繁畤，縣名，今代州縣也。</span>芳將賈覽率胡騎萬餘救之，茂戰，軍敗，引入樓煩城。<span class="style7">樓煩，縣名，屬鴈門郡，故城在今代州崞縣東北。崞音郭。</span>時盧芳據高柳，與匈奴連兵，數寇邊民，帝患之。十二年，遣謁者段忠將衆郡㢮刑配茂，鎮守北邊，因發邊卒築亭候，修烽火，又發委輸金帛繒絮供給軍士，并賜邊民，冠蓋相望。茂亦建屯田，驢車轉運。先是，鴈門人賈丹、霍匡、解勝等為尹由所略，由以為將帥，與共守平城。丹等聞芳敗，遂共殺由詣郭涼；涼上狀，皆封為列侯，詔送委輸金帛賜茂、涼軍吏及平城降民。自是盧芳城邑稍稍來降，涼誅其豪右郇氏之屬，鎮撫羸弱，旬月閒鴈門且平，芳遂亡入匈奴。帝擢涼子為中郎，宿衞左右。</p>
                  <p>涼字公文，右北平人也。身長八尺，氣力壯猛，雖武將，然通經書，多智略，尤曉邊事，有名北方。初，幽州牧朱浮辟為兵曹掾，擊彭寵有功，封廣武侯。</p>
                  <p>十三年，增茂邑，更封脩侯。<span class="style7">脩，縣名，屬信都國也。</span>十五年，坐斷兵馬稟縑，<span class="style7">斷猶割截也。</span>使軍吏殺人，免官，削戶邑，定封參蘧鄉侯。十九年，卒。</p>
                  <p>子元嗣，永平十四年，坐與東平王等謀反，減死一等，國除。永初七年，鄧太后紹封茂孫奉為安樂亭侯。</p>
                  <p>馬成字君遷，南陽棘陽人也。少為縣吏。世祖徇潁川，以成為安集掾，調守郟令。<span class="style7">郟，縣名，今汝州縣也。</span>及世祖討河北，成即弃官步負，追及於滿陽，以成為期門，從征伐。世祖即位，再遷護軍都尉。</p>
                  <p>建武四年，拜揚武將軍，督誅虜將軍劉隆、振威將軍宋登、射聲校尉王賞，發會稽、丹陽、九江、六安四郡兵擊李憲，時帝幸壽春，設壇場，祖禮遣之。<span class="style7">應劭風俗通曰：「謹案禮傳，共工氏之子曰修，好遠游，舟車所至，足迹所逮，靡不窮覽，故祀以為祖神。祖，徂也。」</span>進圍憲於舒，令諸軍各深溝高壘。憲數挑戰，成堅壁不出，守之歲餘，至六年春，城中食盡，乃攻之，遂屠舒，斬李憲，追擊其黨與，盡平江淮地。</p>
                  <p>七年夏，封平舒侯。<span class="style7">平舒屬代郡。</span>八年，從征破隗嚻，以成為天水太守，將軍如故。冬，徵還京師。九年，代來歙守中郎將，率武威將軍劉尚等破河池，遂平武都。<span class="style7">河池，縣，一名仇池，屬武都郡，今鳳州縣也。</span>明年，大司空李通罷，以成行大司空事，居府如真，數月復拜揚武將軍。</p>
                  <p>十四年，屯常山、中山以備北邊，并領建義大將軍朱祐營。又代驃騎大將軍杜茂繕治障塞，自西河至渭橋，<span class="style7">西河，今勝州富昌縣也。渭橋本名橫橋，在今咸陽縣東南。</span>河上至安邑，<span class="style7">前書曰，河上，地名，故秦內史，高帝二年改為河上郡，武帝分為左馮翊。</span>太原至井陘，<span class="style7">太原，今并州也。井陘，屬常山郡，今恒州縣也。</span>中山至鄴，皆築保壁，起烽燧，十里一候。在事五六年，帝以成勤勞，徵還京師。邊人多上書求請者，復遣成還屯。及南單于保塞，北方無事，拜為中山太守，上將軍印綬，領屯兵如故。二十四年，南擊武谿蠻賊，<span class="style7">武溪水在今辰州瀘溪縣西。</span>無功，上太守印綬。</p>
                  <p>二十七年，定封全椒侯，<span class="style7">全椒，縣名，今滁州縣也。</span>就國。三十二年卒。</p>
                  <p>子衞嗣。衞卒，子香嗣，徙封棘陵侯。香卒，子豐嗣。豐卒，子玄嗣。玄卒，子邑嗣。邑卒，子醜嗣，桓帝時以罪失國。延熹二年，帝復封成玄孫昌為益陽亭侯。</p>
                  <p>劉隆字元伯，南陽安衆侯宗室也。王莽居攝中，隆父禮與安衆侯崇起兵誅莽，事泄，隆以年未七歲，故得免。及壯，學於長安，更始拜為騎都尉。謁歸，<span class="style7">謁，請也，謂請假歸也。</span>迎妻子置洛陽。聞世祖在河內，即追及於射犬，以為騎都尉，與馮異共拒朱鮪、李軼等，軼遂殺隆妻子。建武二年，封亢父侯。<span class="style7">亢父，縣名，屬東平國，故城在今兖州任城縣南。</span>四年，拜誅虜將軍，討李憲。憲平，遣隆屯田武當。<span class="style7">武當，今均州縣也。</span></p>
                  <p>十一年，守南郡太守，歲餘，上將軍印綬。十三年，增邑，更封竟陵侯。是時，天下墾田多不以實，又戶口年紀互有增減。十五年，詔下州郡檢覈其事，而刺史太守多不平均，或優饒豪右，侵刻羸弱，百姓嗟怨，遮道號呼。時諸郡各遣使奏事，帝見陳留吏牘上有書，視之，云「潁川、弘農可問，河南、南陽不可問」。帝詰吏由趣，吏不肯服，抵言於長壽街上得之。<span class="style7">抵，欺也。</span>帝怒。時顯宗為東海公，年十二，在幄後言曰：「吏受郡勑，當欲以墾田相方耳。」帝曰：「即如此，何故言河南、南陽不可問？」對曰：「河南帝城，多近臣，南陽帝鄉，多近親，田宅踰制，不可為準。」帝令虎賁將詰問吏，吏乃實首服，如顯宗對。於是遣謁者考實，具知姦狀。明年，隆坐徵下獄，其疇輩十餘人皆死。帝以隆功臣，特免為庶人。</p>
                  <p>明年，復封為扶樂鄉侯，以中郎將副伏波將軍馬援擊交阯蠻夷徵側等，隆別於禁谿口破之，<span class="style7">交阯郡麊泠縣有金溪穴，相傳音訛，謂之「禁溪」，則徵側等所敗處也。其地今岑州新昌縣也。麊音麋，泠音零。</span>獲其帥徵貳，<span class="style7">徵側之妹。</span>斬首千餘級，降者二萬餘人。還，更封大國，為長平侯。<span class="style7">長平，縣，屬汝南郡。</span>及大司馬吳漢薨，隆為驃騎將軍，行大司馬事。</p>
                  <p>隆奉法自守，視事八歲，上將軍印綬，罷，賜養牛，上樽酒十斛，<span class="style7">前書音義曰：「稻米一斗得酒一斗為上樽，稷米一斗為中樽，粟米一斗為下樽也。」</span>以列侯奉朝請。三十年，定封慎侯。<span class="style7">慎，縣名，屬汝南郡也。</span>中元二年，卒，謚曰靖侯。子安嗣。</p>
                  <p>傅俊字子衞，潁川襄城人也。世祖徇襄城，俊以縣亭長迎軍，拜為校尉，襄城收其母弟宗族，皆滅之。從破王尋等，<span class="style7">東觀記曰：「傅俊從上迎擊王尋等於陽關，漢兵反走，還汝水上，上以手飲水，澡盥鬚眉塵垢，謂俊曰：『今日罷倦甚，諸卿寧憊邪？』」</span>以為偏將軍。別擊京、密，破之，遣歸潁川，收葬家屬。</p>
                  <p>及世祖討河北，俊與賔客十餘人北追，及於邯鄲，上謁，世祖使將潁川兵，常從征伐。世祖即位，以俊為侍中。建武二年，封昆陽侯。三年，拜俊積弩將軍，與征南大將軍岑彭擊破秦豐，因將兵徇江東，揚州悉定。七年，卒，謚曰威侯。</p>
                  <p>子昌嗣，徙封蕪湖侯。<span class="style7">蕪湖，縣名，屬丹陽郡。</span>建初中，遭母憂，因上書，以國貧不願之封，乞錢五十萬，為關內侯。肅宗怒，貶為關內侯，竟不賜錢。永初七年，鄧太后復封昌子鐵為高置亭侯。</p>
                  <p>堅鐔字子伋，<span class="style7">東觀記「伋」作「皮」。</span>潁川襄城人也。為郡縣吏。世祖討河北，或薦鐔者，因得召見。以其吏能，署主簿。又拜偏將軍，從平河北，別擊破大槍於盧奴。世祖即位，拜鐔揚化將軍，封㶏強侯。<span class="style7">㶏強，縣名，屬汝南郡。㶏音於靳反。</span></p>
                  <p>與諸將攻洛陽，而朱鮪別將守東城者為反閒，私約鐔晨開上東門。<span class="style7">上東門，洛陽故城東面北頭第一門也。</span>鐔與建義大將軍朱祐乘朝而入，與鮪大戰武庫下，<span class="style7">洛陽記曰：「建始殿東有太倉，倉東有武庫，藏兵之所。」</span>殺傷甚衆，至旦食乃罷，朱鮪由是遂降。又別擊內黃，平之。建武二年，與右將軍萬脩徇南陽諸縣，而堵鄉人董訢反宛城，獲南陽太守劉驎。鐔乃引軍赴宛，選敢死士夜自登城，斬關而入，訢遂棄城走還堵鄉。鄧奉復反新野，攻破吳漢。時萬脩病卒，鐔獨孤絕，南拒鄧奉，北當董訢，一年閒道路隔塞，糧饋不至，鐔食蔬菜，與士卒共勞苦。每急，輒先當矢石，<span class="style7">石謂發石以投人也。墨子曰：「備城者積石百枚，重十鈞已上者。」</span>身被三創，以此能全其衆。及帝征南陽，擊破訢、奉，以鐔為左曹，常從征伐。六年，定封合肥侯。二十六年，卒。</p>
                  <p>子鴻嗣。鴻卒，子浮嗣。浮卒，子雅嗣。</p>
                  <p>馬武字子張，南陽湖陽人也。少時避讎，客居江夏。王莽末，竟陵、西陽三老起兵於郡界，武往從之，後入綠林中，遂與漢軍合。更始立，以武為侍郎，與世祖破王尋等，拜為振威將軍，與尚書令謝躬共攻王郎。</p>
                  <p>及世祖拔邯鄲，請躬及武等置酒高會，因欲以圖躬，不剋。旣罷，獨與武登叢臺，<span class="style7">故趙王臺也，在今洺州邯鄲城中。</span>從容謂武曰：「吾得漁陽、上谷突騎，欲令將軍將之，何如？」武曰：「駑怯無方略。」世祖曰：「將軍乆將，習兵，豈與我掾史同哉！」武由是歸心。</p>
                  <p>及謝躬誅死，武馳至射犬降，世祖見之甚恱，引置左右，每勞饗諸將，武輒起斟酌於前，世祖以為歡。復使將其部曲至鄴，武叩頭辭以不願，世祖愈美其意，因從擊羣賊。世祖擊尤來、五幡等，敗於慎水，武獨殿，還陷陣，故賊不得迫及。<span class="style7">殿，鎮後也，音丁殿反。言兵敗而鎮其後也。</span>進至安定，次小廣陽，<span class="style7">即廣平亭也，在今幽州范陽縣西南，以有廣陽國，故謂此亭為小廣陽也。</span>武常為軍鋒，力戰無前，諸將皆引而隨之，故遂破賊，窮追至平谷、浚靡而還。<span class="style7">平谷，縣名，屬漁陽郡。浚靡，縣名，屬右北平郡。靡音縻。</span></p>
                  <p>世祖即位，以武為侍中、騎都尉，封山都侯。建武四年，與虎牙將軍蓋延等討劉永，武別擊濟陰，下成武、楚丘，拜捕虜將軍。明年，龐萌反，攻桃城，武先與戰，破之；會車駕至，萌遂敗走。六年夏，與建威大將軍耿弇西擊隗嚻，漢軍不利，引下隴。嚻追急，武選精騎還為後拒，身被甲持戟奔擊，殺數千人，嚻兵乃退，諸軍得還長安。</p>
                  <p>十三年，增邑，更封鄃侯。<span class="style7">鄃，縣名，屬平原郡，故城在今德州平原縣西南。鄃音俞。</span>將兵北屯下曲陽，備匈奴。坐殺軍吏，受詔將妻子就國。武徑詣洛陽，上將軍印綬，削戶五百，定封為楊虛侯，因留奉朝請。</p>
                  <p>帝後與功臣諸侯讌語，從容言曰：「諸卿不遭際會，自度爵祿何所至乎？」高密侯鄧禹先對曰：「臣少甞學問，可郡文學博士。」帝曰：「何言之謙乎？卿鄧氏子，志行脩整，何為不掾功曹？」餘各以次對，至武，曰：「臣以武勇，可守尉督盜賊。」帝笑曰：「且勿為盜賊，自致亭長，斯可矣。」武為人嗜酒，闊達敢言，<span class="style7">闊達，大度也。敢言謂果敢於言，無所隱也。</span>時醉在御前面折同列，言其短長，無所避忌。帝故縱之，以為笑樂。帝雖制御功臣，而每能回容，宥其小失。<span class="style7">回，曲也，曲法以容也。</span>遠方貢珍甘，必先徧賜列侯，而太官無餘。有功，輒增邑賞，不任以吏職，故皆保其福祿，終無誅譴者。</p>
                  <p>二十五，武以中郎將將兵擊武陵蠻夷，還，上印綬。顯宗初，西羌寇隴右，覆軍殺將，朝廷患之，復拜武捕虜將軍，以中郎將王豐副，與監軍使者竇固、右輔都尉陳訢，將烏桓、黎陽營、三輔募士、涼州諸郡羌胡兵及㢮刑，<span class="style7">光武置黎陽營，見鄧訓傳。</span>合四萬人擊之。到金城浩亹，<span class="style7">活亹，縣名，屬金城郡，故城在今蘭州廣武縣西南。浩音閤，亹音門。</span>與羌戰，斬首六百級。又戰於洛都谷，<span class="style7">湟水一名洛都水，西自吐谷渾界入，在今鄯州湟水縣。</span>為羌所敗，死者千餘人。羌乃率衆引出塞，武復追擊到東、西邯，<span class="style7">酈元水經注曰邯川城左右有水，自北出，南經邯亭注于河。蓋以此水分流，謂之東、西邯也，在今廓州化隆縣東。</span>大破之，斬首四千六百級，獲生口千六百人，餘皆降散。武振旅還京師，增邑七百戶，并前千八百戶。永平四年，卒。</p>
                  <p>子檀嗣，坐兄伯濟與楚王英黨顏忠謀反，國除。永初七年，鄧太后紹封武孫震為漻亭侯。<span class="style7">漻音胡巧反，又力彫反。</span>震卒，子側嗣。</p>
                  <p>論曰：中興二十八將，前世以為上應二十八宿，未之詳也。然咸能感會風雲，<span class="style7">風雲，已具聖公傳。</span>奮其智勇，稱為佐命，亦各志能之士也。<span class="style7">易通卦驗曰：「黃佐命。」鄭玄注云：「黃者，火之子。佐命，張良是也。」已上皆華嶠之辭。</span>議者多非光武不以功臣任職，至使英姿茂績委而勿用。然原夫深圖遠筭，固將有以焉爾。若乃王道旣衰，降及霸德，<span class="style7">王謂周也，霸謂齊桓、晉文公。</span>猶能授受惟庸，勳賢皆序，如管、隰之迭升桓世，先、趙之同列文朝，可謂兼通矣。<span class="style7">史記曰，管仲、隰朋修齊國之政，齊人皆恱事之。管子曰：「管仲寑疾，桓公問之：『若不可諱，政將安移之？』對曰：『隰朋可。』」國語云，文公使趙衰為卿，辭曰：「先軫有謀，臣不若也。」乃使先軫佐下軍。公曰：「趙衰其所讓皆社稷之衞也。」</span>降自秦、漢，世資戰力，至於翼扶王運，皆武人屈起。<span class="style7">屈起猶勃起也。音其勿反。</span>亦有鬻繒屠狗輕猾之徒，<span class="style7">灌嬰，睢陽販繒者，樊噲，沛人，以屠狗為事，皆從高祖。</span>或崇以連城之賞，或任以阿衡之地，<span class="style7">樊噲封為舞陽侯；灌嬰為丞相，封為潁陰侯。阿，倚也。衡，平也。言天下依倚而取平也。</span>故埶疑則隙生，力侔則亂起。<span class="style7">埶位過，則君臣相疑。侔，等也。</span>蕭、樊且猶縲紲，信、越終見葅戮，不其然乎！<span class="style7">蕭何為丞相，為人請上林中空地，上大怒，乃下廷尉械繫之。燕王盧綰反，樊噲以相國擊燕，人有惡噲黨於呂氏，帝大怒，使陳平即軍中斬噲；平畏呂氏，執噲詣長安。韓信封為淮陰侯，人上書告信反，呂后使武士縛信，斬之。彭越為梁王，呂后令其舍人告越謀反，遂夷宗族。刑法志曰：「夷三族者梟其首，葅其骨肉。」彭越、韓信皆受此誅。</span>自茲以降，迄于孝武，宰輔五世，莫非公侯。<span class="style7">自高祖至于孝武凡五代也，其中宰輔皆以公侯勳貴為之。</span>遂使縉紳道塞，賢能蔽壅，<span class="style7">縉，赤色也。紳，帶也。或作「搢」，搢，插也，謂插笏於帶也。</span>朝有世及之私，下多抱關之怨。<span class="style7">世及謂父子相繼也。禮記曰：「大人世及以為禮。」抱關謂守門者。前書曰，蕭望之署小苑東門候，王仲翁謂望之曰：「不肯碌碌，反抱關為？」</span>其懷道無聞，委身草莽者，亦何可勝言。故光武鑒前事之違，存矯枉之志，<span class="style7">矯，正也。違，失也。枉，曲也。孟子曰：「矯枉者過其正。」</span>雖寇、鄧之高勳，耿、賈之鴻烈，分土不過大縣數四，所加特進、朝請而已。<span class="style7">鄧禹為大司徒，封高密侯，食邑四縣。耿弇好畤侯，食邑二縣，奉朝請。賈復封膠東侯，凡食六縣，以列侯加特進。</span>觀其治平臨政，課職責咎，將所謂「導之以政，齊之以刑」者乎！<span class="style7">論語曰：「導之以政，齊之以刑，人免而無恥。」</span>若格之功臣，其傷已甚。<span class="style7">格，正也。若以上法繩正功臣，則於其有害也。</span>何者？直繩則虧喪恩舊，橈情則違廢禁典，選德則功不必厚，舉勞則人或未賢，參任則羣心難塞，並列則其敝未遠。<span class="style7">參任，謂兼勳賢而任之。則羣臣之心各有覬望，故難塞也。若遵高祖並用功臣，則其敝未遠。</span>不得不校其勝否，即以事相權。<span class="style7">勝否猶可否。即，就也。權謂平其輕重。</span>故高秩厚禮，允荅元功，峻文深憲，責成吏職。建武之世，侯者百餘，若夫數公者，則與參國議，分均休咎，<span class="style7">賈復傳曰「帝方以吏事責三公，故功臣遂不用。是時列侯唯高密、固始、膠東三侯與公卿參議國家大事，恩遇甚厚」也。</span>其餘並優以寬科，完其封祿，莫不終以功名延慶于後。昔留侯以為高祖悉用蕭、曹故人，<span class="style7">前書曰，上望見諸將往往偶語，張良曰：「此謀反耳。陛下起布衣為天子，而所封皆蕭、曹故人耳，故相聚謀反也。」見高紀。</span>而郭伋亦譏南陽多顯，<span class="style7">郭伋傳曰：「光武以伋為并州牧，帝引見，伋因言：『選補衆職，當簡天下賢俊，不宜專用南陽人也。』帝深納其言。」</span>鄭興又戒功臣專任。<span class="style7">鄭興傳曰：「興徵為太中大夫，上疏曰：『道路咸曰朝廷欲用功臣，功臣用則人位謬矣。』」</span>夫崇恩偏授，易啟私溺之失，至公均被，必廣招賢之路，意者不其然乎！</p>
                  <p>永平中，顯宗追感前世功臣，乃圖畫二十八將於南宮雲臺，其外又有王常、李通、竇融、卓茂，合三十二人。故依其本弟係之篇末，以志功臣之次云爾。</p>
                  <p>太傅高密侯鄧禹　<br />
                  中山太守全椒侯馬成<br />
                  大司馬廣平侯吳漢<br />
                  河南尹阜成侯王梁<br />
                  左將軍膠東侯賈復<br />
                  琅邪太守祝阿侯陳俊<br />
                  建威大將軍好畤侯耿弇<br />
                  驃騎大將軍參蘧侯杜茂<br />
                  執金吾雍奴侯寇恂<br />
                  積弩將軍昆陽侯傅俊<br />
                  征南大將軍舞陽侯岑彭<br />
                  左曹合肥侯堅鐔<br />
                  征西大將軍陽夏侯馮異<br />
                  上谷太守淮陽侯王霸<br />
                  建義大將軍鬲侯朱祐<br />
                  信都太守阿陵侯任光<br />
                  征虜將軍潁陽侯祭遵<br />
                  豫章太守中水侯李忠<br />
                  驃騎大將軍櫟陽侯景丹<br />
                  右將軍槐里侯萬脩<br />
                  虎牙大將軍安平侯蓋延<br />
                  太常靈壽侯邳彤<br />
                  衞尉安成侯銚期<br />
                  驍騎將軍昌成侯劉植<br />
                  東郡太守東光侯耿純<br />
                  橫野大將軍山桑侯王常<br />
                  城門校尉朗陵侯臧宮<br />
                  大司空固始侯李通<br />
                  捕虜將軍楊虛侯馬武<br />
                  大司空安豐侯竇融<br />
                  驃騎將軍慎侯劉隆<br />
                  太傅宣德侯卓茂</p>
                  <p>贊曰：帝績思乂，庸功是存。<span class="style7">庸，勳也。言將興帝績，則念勳功之臣也。</span>有來羣后，捷我戎軒。<span class="style7">捷，勝也，謂寇、鄧之徒翼佐王烈，戎車所至，皆克捷也。</span>婉孌龍姿，儷景同飜。<span class="style7">婉孌猶親愛也。龍姿謂光武也。儷，齊也，偶也。言諸將齊景飜飛而舉大功也。</span></p>
                  <hr />
  </div>
		 <div class="next1"><a href="021.htm">上卷</a> / <a href="a03.htm">後漢書目錄</a> / <a href="023.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

