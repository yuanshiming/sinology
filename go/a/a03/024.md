

##### 後漢書
	`卷二十四 ‧ 列傳第十四`

* * *

`馬援``子廖　子防　兄子嚴　族孫棱`

馬援字文淵，扶風茂陵人也。其先趙奢為趙將，號曰馬服君，子孫因為氏。`馬服者，言能服馭馬也。史記曰，趙惠文王以奢有功，賜爵號為馬服君。`武帝時，以吏二千石自邯鄲徙焉。`東觀記曰：「徙茂陵成懽里。」`曾祖父通，以功封重合侯，坐兄何羅反，被誅，`重合，縣，屬勃海郡，故城在今滄州樂陵縣東。馬何羅與江充相善，充旣誅，遂懼罪及己，謀反，伏誅。事見前書。`故援再世不顯。`祖及父不得為顯任也。東觀漢記，通生賔，宣帝時以郎持節，號使君；使君生仲，仲官至玄武司馬；仲生援。`援三兄況、余、員，`東觀記曰：「況字長平，余字聖卿，員字季主。」`並有才能，王莽時皆為二千石。`況，河南太守。余，中壘校尉。員，增山連率。`

援年十二而孤，少有大志，諸兄竒之。甞受齊詩，`東觀記曰：「受齊詩，師事潁川滿昌。」`意不能守章句，乃辭況，欲就邊郡田牧。`東觀記曰：「援以況出為河南太守，次兩兄為吏京師，見家用不足，乃辭況欲就邊郡畜牧」也。`況曰：「汝大才，當晚成。良工不示人以朴，且從所好。」`從其所請也。`會況卒，援行服朞年，不離墓所；敬事寡![2f867](../../imgs/2f867.gif)，不冠不入廬。`廬，舍也。`後為郡督郵，送囚至司命府，`王莽置司命官，上公已下皆糾察。`囚有重罪，援哀而縱之，遂亡命北地。遇赦，因留牧畜，賔客多歸附者，遂役屬數百家。`續漢書：「援過北地任氏畜牧。自援祖賔，本客天水，父仲又甞為牧師令。是時員為護苑使者，故人賔客皆依援。」`轉游隴漢間，常謂賔客曰：「丈夫為志，窮當益堅，老當益壯。」因處田牧，至有牛馬羊數千頭，穀數萬斛。旣而歎曰：「凡殖貨財產，貴其能施賑也，否則守錢虜耳。」乃盡散以班昆弟故舊，身衣羊裘皮絝。

王莽末，四方兵起，莽從弟衞將軍林廣招雄俊，乃辟援及同縣原涉為掾，`涉字巨先，見前書。`薦之於莽。莽以涉為鎮戎大尹，`王莽改天水為鎮戎，改太守為大尹。`援為新成大尹。`莽改漢中為新成也。`及莽敗，援兄員時為增山連率，`莽改上郡為增山，連率亦太守也。莽法，典郡者公為牧，侯稱卒正，伯稱連率，其無封爵者為尹也。`與援俱去郡，復避地涼州。世祖即位，員先詣洛陽，帝遣員復郡，卒於官。援因留西州，隗嚻甚敬重之，以援為綏德將軍，與決籌策。

是時公孫述稱帝於蜀，嚻使援徃觀之。援素與述同里閈，`說文曰：「閈，閭也。」杜預注左傳：「閈，閭門也。」`相善，以為旣至當握手歡如平生，而述盛陳陛衞，以延援入，交拜禮畢，使出就館，更為援制都布單衣、`東觀記「都」作「荅」。史記曰：「荅布千匹。」前書音義曰：「荅布，白疊布也。」何承天纂文曰：「都致、錯履、無極，皆布名。」方言曰：「禪衣，江、淮、南楚之閒謂之褋，關之東西謂之襌衣。」`交讓冠，會百官於宗廟中，立舊交之位。述鸞旗旄騎，`解在公孫述傳。`警蹕就車，磬折而入，`磬折者，屈身如磬之曲折，敬也。`禮饗官屬甚盛，欲授援以封侯大將軍位。賔客皆樂留，援曉之曰：「天下雄雌未定，公孫不吐哺走迎國士，`哺，食也。史記，周公誡伯禽曰：「吾一沐三握髮，一食三吐哺，猶恐失天下士心也。」`與圖成敗，反修飾邊幅，`言若布帛脩整其邊幅也。左傳曰：「如布帛之有幅焉，為之度，使無遷。」`如偶人形。`禮記曰：「謂為俑者不仁。」鄭玄云：「俑，偶人也。有面目機發，有似於生人也。」俑音勇。`此子何足乆稽天下士乎？」`稽，留也。`因辭歸，謂嚻曰：「子陽井底蛙耳，`言述志識褊狹，如坎井之蛙。事見莊子。`而妄自尊大，不如專意東方。」

建武四年冬，嚻使援奉書洛陽。援至，引見於宣德殿。世祖迎笑謂援曰：「卿遨游二帝閒，今見卿，使人大慙。」援頓首辭謝，因曰：「當今之世，非獨君擇臣也，臣亦擇君矣。`家語曰：「君擇臣而任之，臣亦擇君而事之。」`臣與公孫述同縣，少相善。臣前至蜀，述陛戟而後進臣。臣今遠來，陛下何知非刺客姦人，而簡易若是？」`東觀記曰「援初到，勑令中黃門引入，時上在宣德殿南廡下，但幘坐」，故云「簡易」也。`帝復笑曰：「卿非刺客，顧說客耳。」援曰：「天下反覆，盜名字者不可勝數。`盜猶竊也。`今見陛下，恢廓大度，同符高祖，乃知帝王自有真也。」帝甚壯之。援從南幸黎丘，轉至東海。及還，以為待詔，使太中大夫來歙持節送援西歸隴右。

隗嚻與援共卧起，問以東方流言及京師得失。`流猶傳也。`援說嚻曰：「前到朝廷，上引見數十，`東觀記曰凡十四見。`每接讌語，自夕至旦，才明勇略，非人敵也。且開心見誠，無所隱伏，闊達多大節，略與高帝同。經學博覽，政事文辯，前世無比。」嚻曰：「卿謂何如高帝？」援曰：「不如也。高帝無可無不可；`此論語孔子自言己之所行也。`今上好吏事，動如節度，又不喜飲酒。」嚻意不懌，曰：「如卿言，反復勝邪？」然雅信援，故遂遣長子恂入質。援因將家屬隨恂歸洛陽。居數月而無它職任。援以三輔地曠土沃，而所將賔客猥多，乃上書求屯田上林苑中，帝許之。

會隗嚻用王元計，意更狐疑，`狐性多疑，故曰狐疑。`援數以書記責譬於嚻。嚻怨援背己，得書增怒，其後遂發兵拒漢。援乃上疏曰：「臣援自念歸身聖朝，奉事陛下，本無公輔一言之薦，左右為容之助。`鄒陽書曰：「蟠木成萬乘之器者，左右為之容。」`臣不自陳，陛下何因聞之。夫居前不能令人輊，居後不能令人軒，`言為人無所輕重也。詩云：「如輊如軒。」輊音丁利反。`與人怨不能為人患，臣所恥也。故敢觸冒罪忌，昧死陳誠。臣與隗嚻，本實交友。初，嚻遣臣東，謂臣曰：『本欲為漢，願足下往觀之。於汝意可，即專心矣。』及臣還反，報以赤心，實欲導之於善，非敢譎以非義。而嚻自挾姦心，盜憎主人，`左傳晉伯宗妻曰：「盜憎主人，民惡其上。」`怨毒之情遂歸於臣。臣欲不言，則無以上聞。願聽詣行在所，極陳滅嚻之術，得空匈腹，申愚策，退就隴畒，死無所恨。」帝乃召援計事，援具言謀畫。因使援將突騎五千，徃來游說嚻將高峻、任禹之屬，下及羌豪，為陳禍福，以離嚻友黨。

援又為書與嚻將楊廣，使曉勸於嚻，曰：「春卿無恙。`春卿，楊廣字。`前別兾南，`天水兾縣也。`寂無音驛。援閒還長安，因留上林。竊見四海已定，兆民同情，而季孟閉拒背畔，為天下表的。`表猶標也，言為標準為射的也。言背畔之罪，為天下所指射也。`常懼海內切齒，思相屠裂，故遺書戀戀，以致惻隱之計。乃聞季孟歸罪於援，而納王游翁諂邪之說，`游翁，王元字也。`自謂函谷以西，舉足可定，以今而觀，竟何如邪？援閒至河內，過存伯春，`存猶問也。`見其奴吉從西方還，說伯春小弟仲舒望見吉，欲問伯春無它否，竟不能言，曉夕號泣，婉轉塵中。又說其家悲愁之狀，不可言也。夫怨讎可刺不可毀，援聞之，不自知泣下也。援素知季孟孝愛，曾、閔不過。夫孝於其親，豈不慈於其子？可有子抱三木，而跳梁妄作，自同分羹之事乎？`三木者，謂桎、梏及械也，司馬遷曰：「衣赭關三木。」分羹謂樂羊也，解見公孫述傳。`季孟平生自言所以擁兵衆者，欲以保全父母之國而完墳墓也，又言苟厚士大夫而已。而今所欲全者將破亡之，所欲完者將毀傷之，所欲厚者將反薄之。季孟甞折愧子陽而不受其爵，`愧猶辱也。`今更共陸陸，`陸陸猶碌碌也。`欲往附之，將難為顏乎？若復責以重質，當安從得子主給是哉！往時子陽獨欲以王相待，`謂欲封為朔寧王也。`而春卿拒之；今者歸老，更欲低頭與小兒曹共槽櫪而食，併肩側身於怨家之朝乎？`字林：「併音卑正反。」`男兒溺死何傷而拘游哉！`游，浮也。`今國家待春卿意深，宜使牛孺卿與諸耆老大人共說季孟，`大人謂豪傑也。`若計畫不從，真可引領去矣。前披輿地圖，見天下郡國百有六所，柰何欲以區區二邦以當諸夏百有四乎？春卿事季孟，外有君臣之義，內有朋友之道。言君臣邪，固當諫爭；語朋友邪，應有切磋。`骨曰切，象曰磋，言朋友之道如切磋以成器也。詩云：「如切如磋，如琢如磨。」`豈有知其無成，而但萎腇咋舌，叉手從族乎？`萎腇，耎弱也。萎音於罪反。腇音乃罪反。`及今成計，殊尚善也；過是，欲少味矣。`以食為諭。`且來君叔天下信士，朝廷重之，其意依依，常獨為西州言。援商朝廷，`商，度也。`尤欲立信於此，必不負約。援不得乆留，願急賜報。」廣竟不荅。

八年，帝自西征嚻，至漆，`漆，縣，屬右扶風。`諸將多以王師之重，不宜遠入險阻，計冘豫未決。`冘，行貌也，義見說文。豫亦未定也。冘音以林反。`會召援，夜至，帝大喜，引入，具以羣議質之。`廣雅曰：「質，定也。」`援因說隗嚻將帥有土崩之埶，兵進有必破之狀。又於帝前聚米為山谷，指畫形埶，開示衆軍所從道徑徃來，分析曲折，昭然可曉。帝曰：「虜在吾目中矣。」明旦，遂進軍至第一，`第一，解見竇融傳。`嚻衆大潰。

九年，拜援為太中大夫，副來歙監諸將平涼州。自王莽末，西羌寇邊，遂入居塞內，金城屬縣多為虜有。來歙奏言隴西侵殘，非馬援莫能定。十一年夏，璽書拜援隴西太守。援迺發步騎三千人，擊破先零羌於臨洮，斬首數百級，獲馬牛羊萬餘頭。守塞諸羌八千餘人詣援降。諸種有數萬，屯聚寇鈔，拒浩亹隘。`浩亹音告門，縣名，屬金城郡。浩，水名也。亹者，水流峽山閒，兩岸深若門也。詩曰「鳧鷖在亹」，亦其義也。今俗呼此水為閤門河，蓋疾言之耳。`援與揚武將軍馬成擊之。羌因將其妻子輜重移阻於允吾谷，`允吾音鈆牙。`援乃潛行閒道，掩赴其營。羌大驚壞，復遠徙唐翼谷中，援復追討之。羌引精兵聚北山上，援陳軍向山，而分遣數百騎繞襲其後，乘夜放火，擊鼓叫譟，虜遂大潰，凡斬首千餘級。援以兵少，不得窮追，收其穀糧畜產而還。援中矢貫脛，帝以璽書勞之，賜牛羊數千頭，援盡班諸賔客。

是時，朝臣以金城破羌之西，`破羌，縣名，屬金城郡，故城在今鄯州湟水縣西。`塗遠多寇，議欲棄之。援上言，破羌以西城多完牢，易可依固；其田土肥壤，`無塊曰壤。`灌溉流通。如令羌在湟中，`湟，水名。據前書，出金城臨羌縣，東至允吾入河，今鄯州湟水縣取其名也。一名樂都水。`則為害不休，不可弃也。帝然之，於是詔武威太守，`東觀記曰梁統也。`令悉還金城客民。`金城客人在武威者。`歸者三千餘口，使各反舊邑。援奏為置長吏，繕城郭，起塢候，`字林曰：「塢，小障也，一曰小城。字或作『隝』，音一古反。」`開導水田，勸以耕牧，郡中樂業。又遣羌豪楊封譬說塞外羌，皆來和親。又武都氐人背公孫述來降者，援皆上復其侯王君長，賜印綬，帝悉從之。乃罷馬成軍。

十三年，武都參狼羌與塞外諸種為寇，殺長吏。援將四千餘人擊之，至氐道縣，`氐道縣屬隴西郡。縣管蠻夷曰道。`羌在山上，援軍據便地，奪其水草，不與戰，羌遂窮困，豪帥數十萬戶亡出塞，諸種萬餘人悉降，於是隴右清靜。

援務開寬信，恩以待下，任吏以職，但緫大體而已。賔客故人日滿其門。諸曹時白外事，援輒曰：「此丞、掾之任，何足相煩。`續漢志曰：「郡當邊戍，丞為長史。」又：「置諸曹掾史。」`頗哀老子，使得遨游。若大姓侵小民，黠羌欲旅距，`旅距，不從之貌。`此乃太守事耳。」傍縣甞有報仇者，吏民驚言羌反，百姓奔入城郭。狄道長詣門，`狄道，縣，屬隴西郡，今蘭州縣也。`請閉城發兵。援時與賔客飲，大笑曰：「燒虜何敢復犯我。`燒虜即燒羌也。`曉狄道長歸守寺舍，`曉，喻也。寺舍，官舍也。`良怖急者，`良，甚也。`可牀下伏。」後稍定，郡中服之。視事六年，徵入為虎賁中郎將。

初，援在隴西上書，言宜如舊鑄五銖錢。事下三府，三府奏以為未可許，事遂寑。及援還，從公府求得前奏，難十餘條，乃隨牒解釋，`東觀記曰「凡十三難，援一一解之，條奏其狀」也。`更具表言。帝從之，天下賴其便。援自還京師，數被進見。為人明須髮，眉目如畫。`東觀記曰：「援長七尺五寸，色理髮膚眉目容貌如畫。」`閑於進對，尤善述前世行事。每言及三輔長者，下至閭里少年，皆可觀聽。自皇太子、諸王侍聞者，莫不屬耳忘倦。又善兵策，帝常言「伏波論兵，與我意合」，每有所謀，未甞不用。

初，卷人維汜，`卷，縣名，屬河南郡，故城在今鄭州原武縣西北也。`訞言稱神，有弟子數百人，坐伏誅。後其弟子李廣等宣言汜神化不死，以誑惑百姓。十七年，遂共聚會徒黨，攻沒晥城，`晥，縣名，屬廬江郡，今舒州懹寧縣。晥音下板反，又下管反。`殺晥侯劉閔，自稱「南岳大師」。遣謁者張宗將兵數千人討之，復為廣所敗。於是使援發諸郡兵，合萬餘人，擊破廣等，斬之。

又交阯女子徵側及女弟徵貳反，`徵側者，麊泠縣雒將之女也，嫁為朱鳶人詩索妻，甚雄勇。交阯太守蘇定以法繩之，側怨怒，故反。`攻沒其郡，九真、日南、合浦蠻夷皆應之，寇略嶺外六十餘城，側自立為王。於是璽書拜援伏波將軍，`東觀記曰：「援上書：『臣所假伏波將軍印，書「伏」字，「犬」外嚮。城皐令印，「皐」字為「白」下「羊」；丞印「四」下「羊」；尉印「白」下「人」，「人」下「羊」。即一縣長吏，印文不同，恐天下不正者多。符印所以為信也，所宜齊同。』薦曉古文字者，事下大司空正郡國印章。奏可。」`以扶樂侯劉隆為副，`扶樂，縣名，屬九真郡。`督樓舩將軍段志等南擊交阯。軍至合浦而志病卒，詔援并將其兵。遂緣海而進，隨山刊道千餘里。`刊，除也。`十八年春，軍至浪泊上，與賊戰，破之，斬首數千級，降者萬餘人。援追徵側等至禁谿，數敗之，賊遂散走。明年正月，斬徵側、徵貳，傳首洛陽。`越志云：「徵側兵起，都麊泠縣。及馬援討之，奔入金溪穴中，二年乃得之。」`封援為新息侯，食邑三千戶。援乃擊牛釃酒，勞饗軍士。`釃猶濾也。詩曰：「釃酒有藇。」毛萇注云：「以筐曰釃。」釃音所宜反。`從容謂官屬曰：「吾從弟少游常哀吾慷慨多大志，曰：『士生一世，但取衣食裁足，乘下澤車，`周禮曰「車人為車，行澤者欲短轂，行山者欲長轂，短轂則利，長轂則安」也。`御款段馬，`款猶緩也，言形段遲緩也。`為郡掾史，守墳墓，鄉里稱善人，斯可矣。致求盈餘，但自苦耳。』當吾在浪泊、西里閒，虜未滅之時，下潦上霧，毒氣重蒸，仰視飛鳶跕跕墯水中，`鳶，鴟也。跕跕，墯貌也。跕音都牒、泰牒二反。`卧念少游平生時語，何可得也！今賴士大夫之力，被蒙大恩，猥先諸君紆佩金紫，且喜且慙。」吏士皆伏稱萬歲。

援將樓舩大小二千餘艘，戰士二萬餘人，進擊九真賊徵側餘黨都羊等，自無功至居風，`無功、居風，二縣名，並屬九真郡。居風，今愛州。`斬獲五千餘人，嶠南悉平。`嶠，嶺嶠也。爾雅曰：「山銳而高曰嶠。」嶠音渠廟反。廣州記曰：「援到交阯，立銅柱，為漢之極界也。」`援奏言西于縣戶有三萬二千，`西于縣屬交阯郡，故城在今交州龍編縣東也。`遠界去庭千餘里，`庭，縣庭也。`請分為封溪、望海二縣，許之。`封溪、望海，縣，並屬交阯郡。`援所過輒為郡縣治城郭，穿渠灌溉，以利其民。條奏越律與漢律駮者十餘事，`駮，乖舛也。`與越人申明舊制以約束之，自後駱越奉行馬將軍故事。`駱者，越別名。`

二十年秋，振旅還京師，軍吏經瘴疫死者十四五。賜援兵車一乘，朝見位次九卿。

援好騎，善別名馬，於交阯得駱越銅鼓，乃鑄為馬式，`式，法也。裴氏廣州記曰：「俚獠鑄銅為鼓，鼓唯高大為貴，面闊丈餘。初成，懸於庭，剋晨置酒，招致同類，來者盈門。豪富子女以金銀為大釵，執以叩鼓，叩竟，留遺主人也。」`還上之。因表曰：「夫行天莫如龍，行地莫若馬。`史記平準書曰：「以為在天莫如龍，在地莫如馬。」`馬者甲兵之本，國之大用。安寧則以別尊卑之序，有變則以濟遠近之難。昔有騏驥，一日千里，伯樂見之，昭然不惑。`伯樂，秦穆公時善相馬者也。桓寬鹽鐵論曰：「騏驥負鹽車，垂頭於太行之阪，見伯樂則噴而長鳴。」`近世有西河子輿，亦明相法。子輿傳西河儀長孺，長孺傳茂陵丁君都，君都傳成紀楊子阿，臣援甞師事子阿，受相馬骨法。考之於事，輒有驗効。臣愚以為傳聞不如親見，視景不如察形。今欲形之於生馬，則骨法難備具，又不可傳之於後。孝武皇帝時，善相馬者東門京`東門，姓也；京，名也。`鑄作銅馬法獻之，有詔立馬於魯班門外，則更名魯班門曰金馬門。臣謹依儀氏䩭，中帛氏口齒，謝氏脣鬐，丁氏身中，備此數家骨相以為法。」`援銅馬相法曰：「水火欲分明。水火在鼻兩孔閒也。上脣欲急而方，口中欲紅而有光，此馬千里。頷下欲深，下脣欲緩。牙欲前向。牙欲去齒一寸，則四百里；牙劔鋒，則千里。目欲滿而澤。腹欲充，賺欲小，季助欲長，懸薄欲厚而緩。懸薄，股也。腹下欲平滿，汗溝欲深長，而膝本欲起，肘腋欲開，膝欲方，蹄欲厚三寸，堅如石。」䩭音居竒反。`馬高三尺五寸，圍四尺五寸。有詔置於宣德殿下，以為名馬式焉。

初，援軍還，將至，故人多迎勞之，平陵人孟兾，名有計謀，於坐賀援。援謂之曰：「吾望子有善言，反同衆人邪？昔伏波將軍路博德開置七郡，裁封數百戶；`漢書曰，平南越以為南海、蒼梧、鬱林、合浦、交阯、九真、日南、朱崖、儋耳九郡。今此言「七郡」，則與前書不同也。`今我微勞，猥饗大縣，功薄賞厚，何以能長乆乎？先生奚用相濟？」兾曰：「愚不及。」援曰：「方今匈奴、烏桓尚擾北邊，欲自請擊之。男兒要當死於邊野，以馬革裹屍還葬耳，何能卧牀上在兒女子手中邪？」兾曰：「諒為烈士，當如此矣。」

還月餘，會匈奴、烏桓寇扶風，援以三輔侵擾，園陵危逼，因請行，許之。自九月至京師，十二月復出屯襄國。`襄國，縣名，屬趙國，今邢州龍崗縣也。`詔百官祖道。援謂黃門郎梁松、竇固曰：「凡人為貴，當使可賤，如卿等欲不可復賤，居高堅自持，勉思鄙言。」松後果以貴滿致災，固亦幾不免。

明年秋，援乃將三千騎出高柳，行鴈門、代郡、上谷障塞。烏桓候者見漢軍至，虜遂散去，援無所得而還。

援甞有疾，梁松來候之，獨拜牀下，援不荅。松去後，諸子問曰：「梁伯孫帝壻，`松尚舞陰公主。爾雅曰：「女子之夫為壻。」`貴重朝庭，公卿已下莫不憚之，大人柰何獨不為禮？」援曰：「我乃松父友也。`松父統也。`雖貴，何得失其序乎？」`禮記曰：「見父之執友，不謂之進不敢進，不謂之退不敢退，不問不敢對。」鄭玄曰：「敬父同志如事父也。」`松由是恨之。

二十四年，武威將軍劉尚擊武陵五溪蠻夷，`酈元注水經云「武陵有五溪，謂雄溪、樠溪、酉溪、潕溪、辰溪，悉是蠻夷所居，故謂五溪蠻」。皆槃瓠之子孫也。土俗「雄」作「熊」，「樠」作「朗」，「潕」作「武」，在今辰州界。`深入，軍沒，援因復請行。時年六十二，帝愍其老，未許之。援自請曰；「臣尚能被甲上馬。」帝令試之。援據鞍顧眄，以示可用。帝笑曰：「矍鑠哉是翁也！」`矍鑠，勇貌也。東觀記作「㬦哉是翁」。㬦音許縛反。`遂遣援率中郎將馬武、耿舒、劉匡、孫永等，將十二郡募士及㢮刑四萬餘人征五溪。援夜與送者訣，謂友人謁者杜愔曰：「吾受厚恩，年迫餘日索，`索，盡也。`常恐不得死國事。今獲所願，甘心瞑目，但畏長者家兒或在左右，或與從事，殊難得調；介介獨惡是耳。」`長者家兒謂權要子弟等。介介猶耿耿也。`明年春，軍至臨鄉，`東觀記曰「二月到武陵臨鄉」也。`遇賊攻縣，援迎擊，破之，斬獲二千餘人，皆散走入竹林中。

初，軍次下雋，`下雋，縣名，屬長沙國，故城今辰州沅陵縣。雋音字兖反。`有兩道可入，從壺頭則路近而水嶮，`壺頭，山名也，在今辰州沅陵東。武陵記曰「此山頭與東海方壺山相似，神仙多所游集，因名壺頭山」也。`從充則塗夷而運遠，`充，縣名，屬武陵郡。充音昌容反。`帝初以為疑。及軍至，耿舒欲從充道，援以為弃日費糧，不如進壺頭，搤其喉咽，`搤，持也。`充賊自破。以事上之，帝從援策。三月，進營壺頭。賊乘高守隘，水疾，舩不得上。會暑甚。士卒多疫死，援亦中病，遂困，乃穿岸為室，以避炎氣。`武陵記曰「壺頭山邊有石窟，即援所穿室也。室內有蛇如百斛船大，云是援之餘靈」也。`賊每升險鼓譟，援輒曳足以觀之，左右哀其壯意，莫不為之流涕。耿舒與兄好畤侯弇書曰：「前舒上書當先擊充，糧雖難運而兵馬得用，軍人數萬爭欲先奮。今壺頭竟不得進，大衆怫鬱行死，誠可痛惜。前到臨鄉，賊無故自致，若夜擊之，即可殄滅。伏波類西域賈胡，到一處輒止，`言似商胡，所至之處輒停留。賈音古。`以是失利。今果疾疫，皆如舒言。」弇得書，奏之。帝乃使虎賁中郎將梁松乘驛責問援，因代監軍。會援病卒，松宿懷不平，`以援往受其拜。`遂因事陷之。帝大怒，追收援新息侯印綬。

初，兄子嚴、敦、並喜譏議，`並，余之子也。喜音許吏反。`而通輕俠客。援前在交阯，還書誡之曰：「吾欲汝曹聞人過失，如聞父母之名，耳可得聞，口不可得言也。好論議人長短，妄是非正法，`謂譏刺時政也。`此吾所大惡也，寧死不願聞子孫有此行也。汝曹知吾惡之甚矣，所以復言者，施衿結褵，申父母之戒，`說文曰：「衿，交衽也。」詩云：「親結其褵。」毛萇注云：「褵，婦人之褘也，女施衿結帨。」爾雅曰：「褵，緌也。」郭璞注曰：「即今之香纓也。」儀禮，父戒女曰「戒之敬之，夙夜無違命」；母戒之曰「戒之敬之，夙夜無違宮事」也。`欲使汝曹不忘之耳。龍伯高敦厚周慎，口無擇言，謙約節儉，廉公有威，吾愛之重之，願汝曹効之。杜季良豪俠好義，憂人之憂，樂人之樂，清濁無所失，`輕重合宜。`父喪致客，數郡畢至，吾愛之重之，不願汝曹効也。効伯高不得，猶為謹勑之士，所謂刻鵠不成尚類鶩者也。`鶩，鴨也。`效季良不得，陷為天下輕薄子，所謂畫虎不成反類狗者也。訖今季良尚未可知，郡將下車輒切齒，州郡以為言，吾常為寒心，是以不願子孫効也。」季良名保，京兆人，時為越騎司馬。`續漢書曰：「越騎司馬秩千石。」`保仇人上書，訟保「為行浮薄，亂羣惑衆，伏波將軍萬里還書以誡兄子，而梁松、竇固以之交結，將扇其輕偽，敗亂諸夏」。書奏，帝召責松、固，以訟書及援誡書示之，松、固叩頭流血，而得不罪。詔免保官。伯高名述，亦京兆人，為山都長，`山都，縣，屬南陽郡，故城在今襄州義清縣東北，今名固城也。`由此擢拜零陵太守。`今永州也。`

初，援在交阯，常餌薏苡實，用能輕身省慾，以勝瘴氣。`神農本草經曰：「薏苡味甘，微寒，主風溼痹下氣，除筋骨邪氣，乆服輕身益氣。」`南方薏苡實大，援欲以為種，軍還，載之一車。時人以為南土珍怪，權貴皆望之。援時方有寵，故莫以聞。及卒後，有上書譖之者，以為前所載還，皆明珠文犀。`犀之有文彩也。`馬武與於陵侯侯昱等皆以章言其狀，`昱，司徒侯霸之子也。`帝益怒。援妻孥惶懼，不敢以喪還舊塋，裁買城西數畒地槀葬而已。`裁，僅也，與纔同。槀，草也。以不歸舊塋，時權葬，故稱槀。`賔客故人莫敢弔會。嚴與援妻子草索相連，詣闕請罪。帝乃出松書以示之，方知所坐，上書訴冤，前後六上，辭甚哀切，然後得葬。

又前雲陽令同郡朱勃詣闕上書曰：

　　臣聞王德聖政，不忘人之功，`周書曰：「記人之功，忘人之過，宜為君也。」`採其一美，不求備於衆。`論語周公謂魯公曰：「不使大臣怨乎不以，無求備於一人。」`故高祖赦蒯通而以王禮葬田橫，`蒯通說韓信背漢，高祖徵通至，釋不誅。田橫初自稱齊王，漢定天下，橫猶以五百人保於海島，高祖追橫，橫自殺，以王禮葬之。並見前書也。`大臣曠然，咸不自疑。夫大將在外，讒言在內，微過輒記，大功不計，誠為國之所慎也。故章邯畏口而奔楚，`章邯為秦將，使人請事，至咸陽，趙高不見，有不信之心，使還報，邯畏趙高讒之，遂降項羽。`燕將據聊而不下。`史記曰，燕將攻下聊城，人或讒之於燕，燕將懼誅，因保守聊城不敢歸。聊即今博州聊城縣也。`豈其甘心末規哉，悼巧言之傷類也。`末規猶下計也。詩云：「巧言如簧。」類，善也。`

　　竊見故伏波將軍新息侯馬援，拔自西州，欽慕聖義，閒關險難，`閒關猶崎嶇也。`觸冒萬死，孤立羣貴之閒，傍無一言之佐，馳深淵，入虎口，豈顧計哉！`戰國策曰：「魏安釐王畏秦，將入朝，周訢止之。王曰：『許綰為我呪曰：「若入不出，請徇寡人以首。」』周訢對曰：『今有人謂臣，入不測之泉，而徇臣以鼠首，可乎？綰之首猶鼠首也。囚王於不測之秦而徇王以首，竊為王不取也。』」司馬遷書曰「垂餌虎口」，又曰「夫人臣出萬死不顧一生之計，赴公家之難」。謂援使隗嚻也。`寧自知當要七郡之使，徼封侯之福邪？八年，車駕西討隗嚻，國計狐疑，衆營未集，援建宜進之策，卒破西州。及吳漢下隴，兾路斷隔，唯獨狄道為國堅守，士民飢困，寄命漏刻。援奉詔西使，鎮慰邊衆，乃招集豪傑，曉誘羌戎，謀如涌泉，埶如轉規，`規，員也。孫子曰：「戰如轉員石於萬仞之山者，埶也。」`遂救倒縣之急，`孟子曰：「當今之時，行仁政，人恱之，猶解於倒縣也。」`存幾亡之城，`幾音祈。幾，近也。`兵全師進，因糧敵人，隴、兾略平，而獨守空郡，`守音式授反。`兵動有功，師進輒克。銖鋤先零，緣入山谷，猛怒力戰，飛矢貫脛。又出征交阯，土多瘴氣，援與妻子生訣，無悔吝之心，`吝猶恨也。`遂斬滅徵側，克平一州。`南海、蒼梧、鬱林、合浦、交阯、日南、九真皆屬交州。`閒復南討，立陷臨鄉，師已有業，未竟而死，吏士雖疫，援不獨存。夫戰或以乆而立功，或以速而致敗，深入未必為得，不進未必為非。人情豈樂乆屯絕地，不生歸哉！惟援得事朝廷二十二年，北出塞漠，南度江海，觸冒害氣，僵死軍事，`僵，仆也。`名滅爵絕，國土不傳。海內不知其過，衆庶未聞其毀，卒遇三夫之言，橫被誣罔之讒，`韓子曰：「龐共與魏太子質於邯鄲，共謂魏王曰：『今一人言市有虎，王信乎？』王曰：『否。』『二人言，王信乎？』王曰：『否。』『三人言，王信乎？』曰：『寡人信。』龐共曰：『夫市無虎明矣，然三人言，誠市有虎。今邯鄲去魏遠於市，謗臣者過三人，願王熟察之。』」`家屬杜門，葬不歸墓，怨隙並興，宗親怖慄。死者不能自列，生者莫為之訟，臣竊傷之。

　　夫明主醲於用賞，約於用刑。高祖甞與陳平金四萬斤以閒楚軍，不問出入所為，豈復疑以錢穀閒哉？夫操孔父之忠而不能自免於讒，此鄒陽之所悲也。`史記鄒陽書曰：「昔者，魯聽季孫之說而逐孔子，宋信子罕之計而囚墨翟。夫以孔、墨之辯，不能自免於讒諛。」`詩云：「取彼讒人，投畀犲虎，犲虎不食，投畀有北。有北不受，投畀有昊。」`詩小雅巷伯篇也。畀，與也。昊，昊天也。投與昊天，制其罰也。`此言欲令上天而平其惡。惟陛下留思豎儒之言，`言如僮豎無知也。高祖曰：「豎儒幾敗吾事。」`無使功臣懷恨黃泉。臣聞春秋之義，罪以功除；`公羊傳曰：「夏滅項。孰滅之？齊滅之。曷為不言齊滅？為桓公諱也，以桓公甞有繼絕存亡之功，故君子為之諱也。」`聖王之祀，臣有五義。`禮記曰：「夫聖王之制祀也，法施於人則祀之，以死勤事則祀之，以勞定國則祀之，能禦大災則祀之，能捍大患則祀之。」`若援，所謂以死勤事者也。願下公卿平援功罪，宜絕宜續，以厭海內之望。

　　臣年已六十，常伏田里，竊感欒布哭彭越之義，`前書曰，彭越為梁王，欒布為梁大夫使於齊。越以謀反，梟首洛陽，詔有收視者捕之。布使還，奏事越頭下，祠而哭之。`冒陳悲憤，戰慄闕庭。

書奏，報，歸田里。

勃字叔陽，年十二能誦詩、書。常候援兄況。勃衣方領，能矩步，`續漢書曰：「勃能說韓詩。」前書音義曰：「頸下施衿領正方，學者之服也。」矩步者，回旋皆中規矩。`辭言嫺雅，`嫺音閑。嫺雅猶沈靜也，司馬相如曰「雍容嫺雅」。`援裁知書，見之自失。況知其意，乃自酌酒慰援曰：「朱勃小器速成，智盡此耳，卒當從汝稟學，勿畏也。」`稟，受也。`朱勃未二十，右扶風請試守渭城宰，`渭城，縣名，故城在今咸陽縣東北。前書音義曰：「試守者，試守一歲，乃為真，食其全俸。」`及援為將軍，封侯，而勃位不過縣令。援後雖貴，常待以舊恩而卑侮之，勃愈身自親，及援遇讒，唯勃能終焉。肅宗即位，追賜勃子穀二千斛。`東觀記曰：「章帝下詔曰：『告平陵令、丞：縣人故雲陽令朱勃，建武中以伏波將軍爵土不傳，上書陳狀，不顧罪戾，懷旌善之志，有烈士之風。詩云：「無言不讎，無德不報。」其以縣見穀二千斛賜勃子若孫，勿令遠詣闕謝。』」`

初，援兄子壻王磐子石，`子石，磐字也。`王莽從兄平阿侯仁之子也。莽敗，磐擁富貲居故國，為人尚氣節而愛士好施，有名江淮閒。後游京師，與衞尉陰興、大司空朱浮、齊王章共相友善。援謂姊子曹訓曰：「王氏，廢姓也。子石當屏居自守，而反游京師長者，`長者謂豪俠者也。`用氣自行，多所陵折，其敗必也。」後歲餘，磐果與司隷校尉蘇鄴、丁鴻事相連，坐死洛陽獄。而磐子肅復出入北宮及王侯邸弟。援謂司馬呂种曰：`是援行軍之司馬也。`「建武之元，名為天下重開。自今以徃，海內日當安耳。但憂國家諸子並壯，而舊防未立，`舊防，諸侯王子不許交通賔客。`若多通賔客，則大獄起矣。卿曹戒慎之！」及郭后薨，有上書者，以為肅等受誅之家，客因事生亂，慮致貫高、任章之變。`張敖為趙王，其相貫高。高祖不禮趙王，高恥之，置人壁中，欲害高祖。又任章父宣，霍氏女壻，坐謀反誅。宣帝祠昭帝廟，章乃玄服夜入廟，待帝至，欲為逆。發覺，伏誅。並見前書。`帝怒，乃下郡縣收捕諸王賔客，更相牽引，死者以千數。呂种亦豫其禍，臨命嘆曰：「馬將軍誠神人也！」

永平初，援女立為皇后。顯宗圖畫建武中名臣、列將於雲臺，`雲臺在南宮也。`以椒房故，獨不及援。東平王蒼觀圖，言於帝曰：「何故不畫伏波將軍像？」帝笑而不言。至十七年，援夫人卒，乃更脩封樹，起祠堂。

建初三年，肅宗使五官中郎將持節追策，謚援曰忠成侯。

四子：廖，防，光，客卿。

客卿幼而歧嶷，年六歲，能應接諸公，專對賔客。甞有死罪亡命者來過，客卿逃匿不令人知。外若訥而內沈敏。援甚竒之，以為將相器，故以客卿字焉。`張儀、虞卿並為客卿，故取名焉。事見史記。`援卒後，客卿亦夭沒。

論曰：馬援騰聲三輔，遨游二帝，及定節立謀，以干時主，將懷負鼎之願，蓋為千載之遇焉。`伊尹負鼎以干湯。光武與竇融書曰「千載之遇」也。`然其戒人之禍，智矣，`謂誡竇固、梁松、王磐、呂种等，皆如所言也。`而不能自免於讒隙。豈功名之際，理固然乎？`居功名之地，讒構易興，而能免之者少矣。`夫利不在身，以之謀事則智；慮不私己，以之斷義必厲。誠能回觀物之智而為反身之察，若施之於人則能恕，自鑒其情亦明矣。`見人之謂智，自見之謂明。以自見之明為見人之用，其於物理豈不通乎。`

廖字敬平，少以父任為郎。`東觀記曰：「廖少習易經，清約沈靜。援擊武谿無功，卒于師，廖不得嗣爵。」`明德皇后旣立，拜廖為羽林左監、虎賁中郎將。顯宗崩，受遺詔典掌門禁，遂代趙憙為衞尉，肅宗甚尊重之。

時皇太后躬履節儉，事從簡約，廖慮美業難終，上疏長樂宮以勸成德政，曰：「臣案前世詔令，以百姓不足，起於世尚奢靡，故元帝罷服官，`前書音義曰：「齊國舊有三服之官，春獻冠幘縰為首服，紈素為冬服，輕綃為夏服。元帝約省，故罷之。」`成帝御浣衣，哀帝去樂府。`哀帝即位，詔罷鄭衞之音，減郊祭及武樂等人數也。`然而侈費不息，至於衰亂者，百姓從行不從言也。`書曰：「違上所命，從厥攸好。」`夫改政移風，必有其本。傳曰：『吳王好劔客，百姓多創瘢；楚王好細腰，宮中多餓死。』`墨子曰「楚靈王好細腰，而國多餓人」也。`長安語曰：`當時諺言。`『城中好高髻，四方高一尺；城中好廣眉，四方且半額；城中好大袖，四方全匹帛。』斯言如戲，有切事實。前下制度未幾。後稍不行。雖或吏不奉法，良由慢起京師。今陛下躬服厚繒，斥去華飾，素簡所安，發自聖性。`言儉素約簡，后之所安。`此誠上合天心，下順民望，浩大之福，莫尚於此。陛下旣已得之自然，猶宜加以勉勗，法太宗之隆德，戒成、哀之不終。`太宗，孝文也。玄默為化，身衣弋綈。成帝下詔，務崇儉約，禁斷綺縠、女樂，嫁娶葬埋過制，唯青綠人所常服不禁。哀帝初即位，易帷帳，去錦繡，乘輿席緣綈繒而已。成帝以趙飛燕，哀帝以董賢，為儉並不終。`易曰：『不恒其德，或承之羞。』`恒卦九三爻詞也。巽下震上，鄭玄注云：「巽為進退，不恒其德之象。又互體兌，兌為毀折，後將有羞辱也。」`誠令斯事一竟，`竟猶終也。`則四海誦德，聲薰天地，`薰猶蒸也，言芳聲薰天地也。`神明可通，金石可勒，而況於行仁心乎，況於行令乎！願置章坐側，以當瞽人夜誦之音。」`瞽人，無目者也。古者瞽師敎國子誦六詩。前書禮樂志云「乃采詩夜誦」。夜誦者，其辭或祕，不可宣露，故於夜中歌誦也。`太后深納之。朝廷大議，輒以詢訪。

廖性質誠畏慎，不愛權埶聲名，盡心納忠，不屑毀譽。`王逸注楚詞云：「屑，顧也。」`有司連據舊典，奏封廖等，累讓不得已，建初四年，遂受封為順陽侯，以特進就第。每有賞賜，輒辭讓不敢當，京師以是稱之。

子豫，為步兵校尉。太后崩後，馬氏失埶，廖性寬緩，不能敎勒子孫，豫遂投書怨誹。又防、光奢侈，好樹黨與。八年，有司奏免豫，遣廖、防、光就封。豫隨廖歸國，考擊物故。`物，無也；故，事也：謂死也。`後詔還廖京師。永元四年，卒。和帝以廖先帝之舅，厚加賵賻，使者弔祭，王主會喪，謚曰安侯。

子遵嗣，徙封程鄉侯。遵卒，無子，國除。元初三年，鄧太后詔封廖孫度為潁陽侯。

防字江平，永平十二年，與弟光俱為黃門侍郎。肅宗即位，拜防中郎將，稍遷城門校尉。

建初二年，金城、隴西保塞羌皆反，`羌，東吾燒當之後也，以其父滇吾降漢，乃入居塞內，故稱保塞。`拜防行車騎將軍事，以長水校尉耿恭副，將北軍五校兵及諸郡積射士三萬人擊之。軍到兾，而羌豪布橋等圍南部都尉於臨洮。防欲救之，臨洮道險，車騎不得方駕，防乃別使兩司馬將數百騎，分為前後軍，去臨洮十餘里為大營，多樹幡幟，揚言大兵旦當進。羌候見之，馳還言漢兵盛不可當。明旦遂鼓譟而前，羌虜驚走，因追擊破之，斬首虜四千餘人，遂解臨洮圍。防開以恩信，燒當種皆降，唯布橋等二萬餘人在臨洮西南望曲谷。`酈元注水經云望曲在臨洮西南，去龍桑城二百里。`十二月，羌又敗耿恭司馬及隴西長史於和羅谷，死者數百人。明年春，防遣司馬夏駿將五千人從大道向其前，潛遣司馬馬彭將五千人從閒道衝其心腹，又令將兵長史李調等將四千人繞其西，三道俱擊，復破之，斬獲千餘人，得牛羊十餘萬頭。羌退走，夏駿追之，反為所敗。防乃引兵與戰於索西，又破之。`索西，縣名，故城在今岷州和政縣東，亦名臨洮東城，亦謂之赤城。沙州記云：「從東洮至西洮一百二十里。」東洮即謂此城。`布橋迫急，將種人萬餘降。詔徵防還，拜車騎將軍，城門校尉如故。

防貴寵最盛，與九卿絕席。光自越騎校尉遷執金吾。四年，封防潁陽侯，光為許侯，兄弟二人各六千戶。防以顯宗寑疾，入參醫藥，又平定西羌，增邑千三百五十戶。屢上表讓位，俱以特進就第。皇太后崩，明年，拜防光祿勳，光為衞尉。防數言政事，多見採用。是冬始施行十二月迎氣樂，防所上也。`解見章帝紀。`子鉅，為常從小侯。`以小侯故得常從也。`六年正月，以鉅當冠，`禮記曰二十弱冠。儀禮曰，士冠，筮於廟門，主人玄冠朝服，有司如主人服。卒筮旅占告吉，若不吉即筮遠日如初。前期三日，筮賔如求日之儀。陳服于房中西墉下，東領北上。始加緇布冠，次加皮弁，次加爵弁。嫡子冠於阼，以著代也。三加而彌尊，冠而字之，敬其名也。祝曰：「令月吉辰，加爾元服，棄爾幼志，順爾成德。」`特拜為黃門侍郎。肅宗親御章臺下殿，陳鼎俎，自臨冠之。明年，防復以病乞骸骨，詔賜故中山王田廬，`中山王焉以郭太后少子故，獨留京師。建武三十年徙封中山，永平二年就國，故以其田廬賜防也。`以特進就第。

防兄弟貴盛，奴婢各千人已上，資產巨億，皆買京師膏腴羙田，又大起第觀，連閣臨道，彌亘街路，多聚聲樂，曲度比諸郊廟。`曲度謂曲之節度也。`賔客奔湊，四方畢至，京兆杜篤之徒數百人，常為食客，居門下。刺史、守、令多出其家。歲時賑給鄉閭，故人莫不周洽。防又多牧馬畜，賦斂羌胡。帝不喜之，數加譴勑，所以禁遏甚備，由是權埶稍損，賔客亦衰。八年，因兄子豫怨謗事，有司奏防、光兄弟奢侈踰僭，濁亂聖化，悉免就國。臨上路，詔曰：「舅氏一門，俱就國封，四時陵廟無助祭先后者，朕甚傷之。其令許侯思𠍴田廬，有司勿復請，`留之於京，守田廬而思𠍴過也。`以慰朕渭陽之情。」`渭陽，詩秦風也。秦康公送舅晉文公于渭之陽，念母之不見也。其詩曰：「我見舅氏，如母存焉。」`

光為人小心周密，喪母過哀，`東觀記曰：「光遭母喪，哀慟感傷，形骸骨立。」`帝以是特親愛之，乃復位特進。子康，黃門侍郎。永元二年，光為太僕，康為侍中。及竇憲誅，光坐與厚善，復免就封。後憲奴誣光與憲逆，自殺，`東觀記曰：「奴名玉當。初，竇氏有事，玉當亡，私從光乞，不與。恨去，懷挾欲中光。官捕得玉當，因告言光與憲有惡謀，光以被誣不能自明，乃自殺。光死後，憲他奴郭扈自出證明光、憲無惡言，光子朗上書迎光喪葬舊塋，詔許之。」`家屬歸本郡。本郡復殺康，而防及廖子遵皆坐徙封丹陽。防為翟鄉侯，租歲限三百萬，不得臣吏民。防後以江南下溼，上書乞歸本郡，和帝聽之。十三年，卒。

子鉅嗣，後為長水校尉。永初七年，鄧太后詔諸馬子孫還京師，隨四時見會如故事，復紹封光子朗為合鄉侯。

嚴字威卿。父余，王莽時為楊州牧。嚴少孤，`東觀記：「余卒時，嚴七歲，依姊壻父九江連率平阿侯王述。明年，母復終，會述失郡，居沛郡。建武三年，余外孫右扶風曹貢為梧安侯相，迎嚴歸，養視之。至四年，叔父援從車駕東征，過梧安，乃將嚴兄弟西。嚴年十三至雒陽，留寄郎朱仲孫舍，大奴步護視之也。」`而好擊劔，習騎射。`東觀記曰：「嚴從其故門生肆都學擊劔，習騎射。」`後乃白援，從平原楊太伯講學，專心墳典，能通春秋左氏，`東觀記曰，從司徒祭酒陳元受之。`因覽百家羣言，遂交結英賢，京師大人咸器異之。`大人，長者之稱也。`仕郡督郵，援常與計議，委以家事。弟敦，字孺卿，亦知名。援卒後，嚴乃與敦俱歸安陵、居鉅下，`決錄注曰：「鉅下，地名也。」`三輔稱其義行，號曰「鉅下二卿」。

明德皇后旣立，嚴乃閉門自守，猶復慮致譏嫌，遂更徙北地，斷絕賔客。永平十五年，皇后勑使移居洛陽。顯宗召見，嚴進對閑雅，意甚異之，有詔留仁壽闥，與校書郎杜撫、班固等雜定建武注記。常與宗室近親臨邑侯劉復等論議政事，甚見寵幸。後拜將軍長史，將北軍五校士、羽林禁兵三千人，屯西河美稷，`美稷，縣名。`衞護南單于，聽置司馬、從事。牧守謁敬，同之將軍。勑嚴過武庫，祭蚩尤，`武庫，掌兵器，令一人，秩六百石。前書音義曰：「蚩尤，古天子，好五兵，故今祭之。」見高祖紀也。`帝親御阿閣，`阿，曲也。`觀其士衆，時人榮之。

肅宗即位，徵拜御史中丞，除子鱄為郎，`鱄音時兖反。`令勸學省中。`勸，勉也。前書王鳳薦班伯於成帝，宜勸學，召見宴昵殿是也。`其冬，有日食之災，嚴上封事曰：「臣聞日者衆陽之長，食者陰侵之徵。書曰：『無曠庶官，天工人其代之。』`尚書咎繇之詞。`言王者代天官人也。故考績黜陟，以明襃貶。`尚書曰：「三載考績，三考黜陟幽明。」`無功不黜，則陰盛陵陽。臣伏見方今刺史太守專州典郡，不務奉事盡心為國，而司察偏阿，取與自己，同則舉為尤異，異則中以刑法，`中音丁仲反。`不即垂頭塞耳，採求財賂。今益州刺史朱酺、楊州刺史倪說、`倪音五兮反。說音恱。`涼州刺史尹業等，每行考事，`考，按也。`輒有物故，又選舉不實，曾無貶坐，是使臣下得作威福也。故事，州部所舉上奏，司直察能否以懲虛實。`前書武帝元狩五年，初置司直，比二千石，掌佐丞相舉不法。續漢書曰：「光武以武帝故事置司直，居丞相府，助督錄諸州。建武十八年省之。」`今宜加防檢，式遵前制。舊丞相、御史親治職事，唯丙吉以年老優游，不案吏罪，`丙吉字少卿，魯人也。宣帝時，為丞相。掾史有罪，終無所驗。公府不按吏，自吉始也。見前書。`於是宰府習為常俗，更共罔養，`罔養猶依違也。`以崇虛名，或未曉其職，便復遷徙，誠非建官賦祿之意。宜勑正百司，各責以事，州郡所舉，必得其人。若不如言，裁以法令。傳曰：『上德以寬服民，其次莫如猛。故火烈則人望而畏之，水懦則人狎而翫之。為政者寬以濟猛，猛以濟寬。』`左傳鄭子產誡子太叔為政之詞也。`如此，綏御有體，災眚消矣。」`眚亦災也。`書奏，帝納其言而免酺等官。

建初元年，遷五官中郎將，除三子為郎。嚴數薦達賢能，申解冤結，多見納用。復以五官中郎將行長樂衞尉事。二年，拜陳留太守。嚴當之職，乃言於帝曰：「昔顯親侯竇固誤先帝出兵西域，置伊吾盧屯，煩費無益。又竇勳受誅，其家不宜親近京師。」是時勳女為皇后，竇氏方寵，時有側聽嚴言者，以告竇憲兄弟，由是失權貴心。嚴下車，明賞罰，發姦慝，郡界清靜。時京師訛言賊從東方來，百姓奔走，轉相驚動，諸郡遑急，各以狀聞。嚴察其虛妄，獨不為備。詔書勑問，使驛係道，嚴固執無賊，後卒如言。典郡四年，坐與宗正劉軼、少府丁鴻等更相屬託，徵拜太中大夫；十餘日，遷將作大匠。七年，復坐事免。後旣為竇氏所忌，遂不復在位。及帝崩，竇太后臨朝，嚴乃退居自守，訓敎子孫。永元十年，卒於家，時年八十二。

弟敦，官至虎賁中郎將。嚴七子，`謂固，伉，歆，鱄，融，留，續。`唯續、融知名。續字季則，七歲能通論語，十三明尚書，十六治詩，博觀羣籍，善九章筭術。`劉徽九章筭術曰方田第一，粟米第二，差分第三，少廣第四，商功第五，均輸第六，盈不足第七，方程第八，句股第九。`順帝時，為護羌校尉，遷度遼將軍，所在有威恩稱。融自有傳。

棱字伯威，援之族孫也。少孤，依從兄毅共居業，恩猶同產，毅卒無子，棱心喪三年。`東觀記曰：「毅，張掖屬國都尉。」`

建初中，仕郡功曹，舉孝廉。及馬氏廢，肅宗以棱行義，徵拜謁者。章和元年，遷廣陵太守。時糓貴民飢，奏罷鹽官，以利百姓，賑貧羸，薄賦稅，興復陂湖，溉田二萬餘頃，吏民刻石頌之。`東觀記曰：「棱在廣陵，蝗虫入江海，化為魚蝦，興復陂湖，增歲租十餘萬斛。」`永元二年，轉漢陽太守，有威嚴稱。大將軍竇憲西屯武威，棱多奉軍費，侵賦百姓，憲誅，坐抵罪。後數年，江湖多劇賊，以棱為丹陽太守。棱發兵掩擊，皆禽滅之。轉會稽太守，治亦有聲。轉河內太守。永初中，坐事抵罪，卒于家。

贊曰：伏波好功，爰自兾、隴。南靜駱越，西屠燒種。徂年已流，壯情方勇。明德旣升，家祚以興。廖乏三趣，防遂驕陵。`左氏傳曰，宋正考甫三命滋益恭，「一命而僂，再命而傴，三命而俯，循牆而走，亦莫余敢侮」。`

* * *

