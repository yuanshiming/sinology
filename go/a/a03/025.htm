<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷二十五‧列傳第十五</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷二十五 ‧ 列傳第十五</span>   
    <hr />
                  <p class="style11">卓茂　魯恭<span class="style3">弟丕</span>　魏霸　劉寬</p>
                  <p>卓茂字子康，南陽宛人也。父祖皆至郡守。茂，元帝時學於長安，事博士江生，<span class="style7">江生，魯人江翁也。昭帝時為博士，號魯詩宗。見前書。</span>習詩、禮及歷筭，究極師法，稱為通儒。性寬仁恭愛。鄉黨故舊雖行能與茂不同，而皆愛慕欣欣焉。<span class="style7">東觀記曰：「茂為人恬蕩樂道，推實不為華貌，行己在於清濁之閒，自束髮至白首，與人未甞有爭競。」</span></p>
                  <p>初辟丞相府史，事孔光，光稱為長者。時甞出行，有人認其馬。茂問曰：「子亡馬幾何時？」對曰：「月餘日矣。」茂有馬數年，心知其謬，嘿解與之，挽車而去，顧曰：「若非公馬，幸至丞相府歸我。」他日，馬主別得亡者，乃詣府送馬，叩頭謝之。茂性不好爭如此。</p>
                  <p>後以儒術舉為侍郎，給事黃門，遷密令。<span class="style7">密，今洛州密縣也。</span>勞心諄諄，<span class="style7">諄諄，忠謹之貌也。詩曰：「誨爾諄諄。」音之順反。</span>視人如子，舉善而敎，口無惡言，吏人親愛而不忍欺之。<span class="style7">家語曰：「密子賤為單父宰，人不忍欺。」</span>人甞有言部亭長受其米肉遺者，<span class="style7">部謂所部也。</span>茂辟左右問之曰：「亭長為從汝求乎？為汝有事囑之而受乎？將平居自以恩意遺之乎？」人曰：「徃遺之耳。」茂曰：「遺之而受，何故言邪？」人曰：「竊聞賢明之君，使人不畏吏，吏不取人。今我畏吏，是以遺之，吏旣卒受，故來言耳。」茂曰：「汝為敝人矣。凡人所以貴於禽獸者，以有仁愛，知相敬事也。今鄰里長老尚致饋遺，此乃人道所以相親，況吏與民乎？吏顧不當乘威力強請求耳。凡人之生，羣居雜處，故有經紀禮義以相交接。汝獨不欲修之，寧能高飛遠走，不在人閒邪？亭長素善吏，歲時遺之，禮也。」人曰：「苟如此，律何故禁之？」茂笑曰：「律設大法，禮順人情。今我以禮敎汝，汝必無怨惡；以律治汝，何所措其手足乎？一門之內，小者可論，大者可殺也。且歸念之！」於是人納其訓，吏懷其恩。初，茂到縣，有所廢置，吏人笑之，鄰城聞者皆蚩其不能。河南郡為置守令，茂不為嫌，理事自若。<span class="style7">東觀記曰：「守令與茂並居，乆之，吏人不歸往守令。」</span>數年，敎化大行，道不拾遺。平帝時，天下大蝗，河南二十餘縣皆被其災，獨不入密縣界。督郵言之，<span class="style7">續漢志曰：「郡監縣有五部，部有督郵掾，以察諸縣也。」</span>太守不信，自出案行，見乃服焉。</p>
                  <p>是時王莽秉政，置大司農六部丞，勸課農桑，<span class="style7">王莽攝政，置大司農部丞十三人，人部一州，勸課農桑。今書及東觀記並言六部。</span>遷茂為京部丞，密人老少皆涕泣隨送。及莽居攝，以病免歸郡，常為門下掾祭酒，不肯作職吏。</p>
                  <p>更始立，以茂為侍中祭酒，<span class="style7">續漢志曰：「侍中，無員，掌侍左右，顧問應對，本有僕射一人，中興轉為祭酒。」</span>從至長安，知更始政亂，以年老乞骸骨歸。</p>
                  <p>時光武初即位，先訪求茂，茂詣河陽謁見。<span class="style7">東觀記曰，茂時年七十餘矣。</span>乃下詔曰：「前密令卓茂，束身自修，執節淳固，誠能為人所不能為。夫名冠天下，當受天下重賞，故武王誅紂，封比干之墓，表商容之閭。<span class="style7">王子比干，紂殺之。商容，殷賢臣。武王入殷，命閎夭封比干之墓，命畢公表商容之閭。表，旌顯也。閭，里門也。事見史記。</span>今以茂為太傅，封襃德侯，<span class="style7">東觀記、續漢書皆作「宣德侯」。</span>食邑二千戶，賜几杖車馬，衣一襲，<span class="style7">單複具謂之襲。</span>絮五百斤」。復以茂長子戎為太中大夫，次子崇為中郎，給事黃門。建武四年，薨，賜棺椁冢地，車駕素服親臨送葬。</p>
                  <p>子崇嗣，徙封汎鄉侯，<span class="style7">汎鄉在琅邪郡不其縣。</span>官至大司農。崇卒，子棽嗣。<span class="style7">棽音丑金反，又所金反。</span>棽卒，子訢嗣。訢卒，子隆嗣。永元十五年，隆卒，無子，國除。</p>
                  <p>初，茂與同縣孔休、陳留蔡勳、安衆劉宣、楚國龔勝、上黨鮑宣六人同志，不仕王莽時，並名重當時。休字子泉，哀帝初，守新都令。<span class="style7">新都，縣也，屬南陽郡。</span>後王莽秉權，休去官歸家。及莽篡位，遣使齎玄纁、束帛，請為國師，遂歐血託病，杜門自絕。光武即位，求休、勳子孫，賜穀以旌顯之。劉宣字子高，安衆侯崇之從弟，知王莽當篡，乃變名姓，抱經書隱避林藪。建武初乃出，光武以宣襲封安衆侯。擢龔勝子賜為上谷太守。勝、鮑宣事在前書。勳事在玄孫邕傳。</p>
                  <p>論曰：建武之初，雄豪方擾，虓呼者連響，嬰城者相望，<span class="style7">虓，虎怒也。詩曰：「闞如虓虎。」嬰城，言以城自嬰繞。</span>斯固倥傯不暇給之日。<span class="style7">字書曰：「倥傯，窮困也。給，足也。」日促事多，不暇給足也。</span>卓茂斷斷小宰，無它庸能，<span class="style7">斷斷猶專一也。書曰：「斷斷猗無它伎。」</span>時已七十餘矣，而首加聘命，優辭重禮，其與周、燕之君表閭立館何異哉？<span class="style7">史記燕昭王即位，欲雪齊恥，以招賢者，得郭隗，為築宮而師事之。</span>於是蘊憤歸道之賔，<span class="style7">蘊，積也。</span>越關阻，捐宗族，以排金門者衆矣。夫厚性寬中近於仁，犯而不校鄰於恕，<span class="style7">校，報也。鄰，近也。曾子曰：「犯而不校。」</span>率斯道也，怨悔曷其至乎！<span class="style7">怨謂為人所怨也。悔，恨也。</span></p>
                  <p>魯恭字仲康，扶風平陵人也。其先出於魯頃公，為楚所滅，遷於下邑，因氏焉。世吏二千石，哀平閒自魯而徙。祖父匡，王莽時為羲和，有權數，號曰「智囊」。<span class="style7">匡設六筦之法以窮工商，故曰權數。</span>父某，建武初為武陵太守，卒官。時恭年十二，弟丕七歲，晝夜號踴不絕聲，郡中賻贈無所受，<span class="style7">公羊傳曰：「貨財曰賻。」</span>乃歸服喪，禮過成人，鄉里竒之。十五，與母及丕俱居太學，習魯詩，<span class="style7">高祖時魯申公詩也。</span>閉戶講誦，絕人閒事，兄弟俱為諸儒所稱，學士爭歸之。</p>
                  <p>太尉趙憙慕其志，每歲時遣子問以酒糧，<span class="style7">問，遺也。</span>皆辭不受。恭憐丕小，欲先就其名，託疾不仕。郡數以禮請，謝不肯應，母強遣之，恭不得已而西，因留新豐敎授。建初初，丕舉方正，恭始為郡吏。太傅趙憙聞而辟之。肅宗集諸儒於白虎觀，恭特以經明得召，與其議。<span class="style7">與音豫也。</span></p>
                  <p>憙復舉恭直言，待詔公車，拜中牟令。恭專以德化為理，不任刑罰。訟人許伯等爭田，累守令不能決，恭為平理曲直，皆退而自責，輟耕相讓。亭長從人借牛而不肯還之，牛主訟於恭。恭召亭長，勑令歸牛者再三，猶不從。恭歎曰：「是敎化不行也。」欲解印綬去。掾史泣涕共留之，<span class="style7">續漢志曰：「縣置掾史如郡。」</span>亭長乃慙悔，還牛，詣獄受罪，恭貰不問。<span class="style7">貰，寬貸也，音時夜反。</span>於是吏人信服。建初七年，郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往廉之。<span class="style7">仁恕掾，主獄，屬河南尹，見漢官儀。廉，察也。</span>恭隨行阡陌，俱坐桑下，有雉過，止其傍。傍有童兒，親曰：「兒何不捕之？」兒言「雉方將雛」。親瞿然而起，<span class="style7">瞿音乆住反。</span>與恭訣曰：「所以來者，欲察君之政迹耳。今蟲不犯境，此一異也；化及鳥獸，此二異也；豎子有仁心，此三異也。乆留，徒擾賢者耳。」還府，具以狀白安，是歲，嘉禾生恭便坐廷中，<span class="style7">便坐，於便側之處，非正室也。續漢書云：「恭謙不矜功，封以言府，府即奏上。尹以檄勞曰：『君以名德，乆屈中牟，物產之化流行，天降休瑞，應行而生，尹甚嘉之。』」</span>安因上書言狀，帝異之。會詔百官舉賢良方正，恭薦中牟名士王方，帝即徵方詣公車，禮之與公卿所舉同，方致位侍中。恭在事三年，州舉尤異，會遭母喪去官，吏人思之。</p>
                  <p>後拜侍御史。和帝初立，議遣車騎將軍竇憲與征西將軍耿秉擊匈奴，恭上疏諫曰：</p>
                  <p>　　陛下親勞聖思，日昃不食，憂在軍役，誠欲以安定北垂，為人除患，定萬世之計也。臣伏獨思之，未見其便。社稷之計，萬人之命，在於一舉。數年以來，秋稼不熟，人食不足，倉庫空虛，國無畜積。會新遭大憂，<span class="style7">章帝崩也。</span>人懷恐懼。陛下躬大聖之德，履至孝之行，盡諒陰三年，聽於冢宰。百姓闕然，三時不聞警蹕之音，<span class="style7">三時，秋、夏、冬也。天子出警入蹕。和帝章和二年二月即位，明年春，議擊匈奴。帝在諒陰不出，故百姓三時不聞警蹕。</span>莫不懷思皇皇，若有求而不得。<span class="style7">禮記檀弓曰：「魯人顏丁善居喪，始死，皇皇焉如有求而不得。」言百姓思帝，故恭引之。</span>今乃以盛春之月，興發軍役，擾動天下，以事戎夷，誠非所以垂恩中國，改元正時，由內及外也。</p>
                  <p>　　萬民者，天之所生。天愛其所生，猶父母愛其子。一物有不得其所者，則天氣為之舛錯，況於人乎？故愛人者必有天報。昔大王重人命而去邠，故獲上天之祐。<span class="style7">史記，古公修后稷、公劉之業，國人皆戴之。戎翟攻之，人人皆怒欲戰，古公曰：「人以我故戰，殺人父子，予不忍為。」乃與私屬盡去邠，止于岐下。邠人舉國扶老攜弱，盡復歸於岐下。旁國聞之，亦多歸附。古公乃營築城郭室屋而邑之，人皆歌頌其德。武王即位，追尊古公為大王。</span>夫戎狄者，四方之異氣也。蹲夷踞肆，與鳥獸無別。<span class="style7">夷，平也。肆，放也。言平坐踞傲，肆放無禮也。</span>若雜居中國，則錯亂天氣，汙辱善人，是以聖王之制，羈縻不絕而已。<span class="style7">字書曰：「羈，馬絡頭也。」蒼頡篇曰：「縻，牛繮也。」</span></p>
                  <p>　　今邊境無事，宜當脩仁行義，尚於無為，令家給人足，安業樂產。夫人道乂於下，則陰陽和於上，祥風時雨，覆被遠方，夷狄重譯而至矣。易曰：『有孚盈缶，終來有它吉。』<span class="style7">易比卦辭也。孚，誠信也。缶，土器也。王弼注云：「親乎天下，著信盈缶，應者豈一道而來，故必有它吉也。」</span>言甘雨滿我之缶，誠來有我而吉已。<span class="style7">比卦坤下坎上。坤為土，缶之象也。坎為水，雨之象也。坎在坤上，故曰甘雨滿我之缶。有誠信，則它人來附而吉也。</span>夫以德勝人者昌，以力勝人者亡。今匈奴為鮮卑所殺，遠臧於史侯河西，去塞數千里，而欲乘其虛耗，利其微弱，是非義之所出也。前太僕祭肜遠出塞外，卒不見一胡而兵已困矣。<span class="style7">永平十六年，竇固、祭肜、耿秉、來苗等四道出擊匈奴。固至天山，擊走呼衍王，肜坐不至涿邪山，無所見而還，下獄免為庶人也。</span>白山之難，不絕如綖，<span class="style7">白山即天山也。言肜、固俱擊匈奴，固至天山，肜還下獄，同歷艱危，故曰如綖。公羊傳曰「中國不絕若綖」也。</span>都護陷沒，士卒死者如積，<span class="style7">永平末年，焉耆、龜茲共攻沒都護陳睦，殺吏士二千餘人。</span>迄今被其辜毒。孤寡哀思之心未弭，仁者念之，以為累息，柰何復欲襲其迹，不顧患難乎？今始徵發，而大司農調度不足，<span class="style7">度音大各反。</span>使者在道，分部督趣，<span class="style7">趣音促。</span>上下相迫，民閒之急亦已甚矣。三輔、并、涼少雨，麥根枯焦，牛死日甚，此其不合天心之效也。羣僚百姓咸曰不可，陛下獨柰何以一人之計，弃萬人之命，不卹其言乎？上觀天心，下察人志，足以知事之得失。臣恐中國不為中國，豈徒匈奴而已哉！惟陛下留聖恩，休罷士卒，以順天心。</p>
                  <p>書奏，不從。每政事有益於人，恭輒言其便，無所隱諱。</p>
                  <p>其後拜為魯詩博士，由是家法學者日盛。遷侍中，數召讌見，問以得失，賞賜恩禮寵異焉。遷樂安相。<span class="style7">章帝孫千乘王寵相也。和帝改千乘國為樂安國，故城在今淄州高苑縣北。</span>是時東州多盜賊，羣輩攻劫，諸郡患之。恭到，重購賞，<span class="style7">說文曰：「以財相賕曰購。」</span>開恩信，其渠帥張漢等率支黨降，恭上以漢補博昌尉，<span class="style7">博昌，縣，屬千乘國，今青州縣也。</span>其餘遂自相捕擊，盡破平之，州郡以安。</p>
                  <p>永元九年，徵拜議郎。八月，飲酎，齋會章臺，詔使小黃門特引恭前。其夜拜侍中，勑使陪乘，勞問甚渥。冬，遷光祿勳，選舉清平，京師貴戚莫能枉其正。十二年，代呂蓋為司徒。<span class="style7">漢官儀曰：「呂蓋字君玉，苑陵人。」</span>十五年，從巡狩南陽，除子撫為郎中，賜駙馬從駕。<span class="style7">駙，副也。非正所乘，皆為副。說文曰：「駙馬，副馬也。」</span>時弟丕亦為侍中。兄弟父子並列朝廷。後坐事策免。<span class="style7">續漢書曰「坐族弟弘農都尉炳事免官」也。</span>殤帝即位，以恭為長樂衞尉。永初元年，復代梁鮪為司徒。<span class="style7">漢官儀曰「鮪字伯元，河東平陽人」也。</span></p>
                  <p>初，和帝末，下令麥秋得案驗薄刑，而州郡好以苛察為政，因此遂盛夏斷獄。恭上疏諫曰：</p>
                  <p>　　臣伏見詔書，敬若天時，<span class="style7">若，順也。尚書堯典曰：「乃命羲和，欽若昊天，敬授人時。」</span>憂念萬民，為崇和氣，罪非殊死，且勿案驗。進柔良，退貪殘，奉時令。<span class="style7">言順月令以行事也。</span>所以助仁德，順昊天，致和氣，利黎民者也。</p>
                  <p>　　舊制至立秋乃行薄刑，自永元十五年以來，改用孟夏，而刺吏、太守不深惟憂民息事之原，進良退殘之化，<span class="style7">月令曰：「孟夏，命太尉贊桀俊，遂賢良，舉長大，行爵出祿，必當其位。」</span>因以盛夏徵召農人，拘對考驗，連滯無已，司隷典司京師，四方是則，<span class="style7">漢官儀曰：「司隷校尉董領京師及三輔、三河、弘農。」</span>而近於春月分行諸部，託言勞來貧人，而無隱惻之實，煩擾郡縣，廉考非急，逮捕一人，罪延十數，<span class="style7">逮，及也。辭所連及，即追捕之。</span>上逆時氣，下傷農業。案易五月姤用事。<span class="style7">東觀記曰：「五月姤卦用事。」姤卦巽下乾上，初六，一陰爻生，五月之卦也。本多作「后」，古字通。</span>經曰：「后以施令誥四方。」<span class="style7">誥，理也。易姤卦象曰：「天下有風，姤，后以施令誥四方。」乾為天，君之象也；巽為風，號令之象也；后，君也；故以喻人君施令也。</span>言君以夏至之日，施命令止四方行者，所以助微陰也。<span class="style7">易復卦曰：「先王以至日閉關，商旅不行。」故夏至宜止行也。五月陰氣始生，故曰微陰。</span>行者尚止之，況於逮召考掠，奪其時哉！</p>
                  <p>　　比年水旱傷稼，人飢流宂。<span class="style7">宂，散也。</span>今始夏，百穀權輿，陽氣胎養之時。<span class="style7">爾雅曰：「權輿，始也。」萬物皆含胎長養之時。</span>自三月以來，陰寒不暖，物當化變而不被和氣。月令：「孟夏斷薄刑，出輕繫。行秋令則苦雨數來，五穀不熟。」<span class="style7">鄭玄注禮記云：「申之氣乘之也。苦雨，白露之類也，時物得而傷也。」</span>又曰：「仲夏挺重囚，<span class="style7">挺猶寬也。</span>益其食。行秋令則草木零落，<span class="style7">西之氣乘之也。八月宿直昴，為獄主殺。</span>人傷於疫。」<span class="style7">大陵之氣為害也。大陵，星名。春秋合誠圖曰「大陵主死喪」也。</span>夫斷薄刑者，謂其輕罪已正，不欲令乆繫，故時斷之也。臣愚以為今孟夏之制，可從此令，其決獄案考，皆以立秋為斷，以順時節，育成萬物，則天地以和，刑罰以清矣。</p>
                  <p>初，肅宗時，斷獄皆以冬至之前，自後論者互多駮異。鄧太后詔公卿以下會議，恭議奏曰：</p>
                  <p>　　夫陰陽之氣，相扶而行，發動用事，各有時節。若不當其時，則物隨而傷。王者雖質文不同，而茲道無變，四時之政，行之若一。月令，周世所造，而所據皆夏之時也，<span class="style7">謂氣候及星辰昏旦，皆夏時也。</span>其變者唯正朔、服色、犧牲、徽號、器械而已。<span class="style7">夏以建寅為正，服色、犧牲、徽號、器械皆尚黑；殷以建丑為正，尚白；周以建子為正，尚赤。周以夜半為朔，殷以雞鳴為朔，夏以平旦為朔。祭天地宗廟曰犧，卜得吉曰牲。徽號，旌旗之名也。器械，禮樂之器及甲兵也。</span>故曰：「殷因於夏禮，周因於殷禮，所損益可知也。」易曰：「潛龍勿用。」<span class="style7">龍以喻陽氣，易乾卦初九爻辭。</span>言十一月、十二月陽氣潛臧，未得用事。雖煦噓萬物，養其根荄，<span class="style7">荄，草根也，荄音該，又音皆。</span>而猶盛陰在上，地涷水氷，陽氣否隔，閉而成冬。故曰：「履霜堅氷，陰始凝也。馴致其道，至堅氷也。」<span class="style7">易坤卦象辭也。馴，順也。言陰以卑順為道，漸至顯著，猶自履霜而至堅冰。</span>言五月微陰始起，至十一月堅氷至也。</p>
                  <p>　　夫王者之作，因時為法。孝章皇帝深惟古人之道，助三正之微，定律著令，<span class="style7">三正，三微也。前書音義曰：「言陽氣始施，萬物微而未著，故曰微。」一曰天統，謂周十一月建子為正，天始施之端也。二日地統，謂殷十二月建丑為正，地始化之端也。三曰人統，謂夏十三月建寅為正，人始成之端也。</span>兾承天心，順物性命，以致時雍。然從變改以來，年歲不熟，穀價常貴，人不寧安。小吏不與國同心者，率入十一月得死罪賊，不問曲直，便即格殺。雖有疑罪，不復讞正。一夫吁嗟，王道為虧，況於衆乎？易十一月「君子以議獄緩死」，<span class="style7">易中孚象詞也。稽覽圖中孚十一月卦也。</span>可令疑罪使詳其法，大辟之科，盡冬月乃斷。其立春在十二月中者，勿以報囚如故事。<span class="style7">報囚，謂奏請報決也。</span></p>
                  <p>後卒施行。</p>
                  <p>恭再在公位，選辟高第，至列卿郡守者數十人。而其耆舊大姓，或不蒙薦舉，至有怨望者。恭聞之，曰：「學之不講，是吾憂也。<span class="style7">講，習也。論語孔子之言也。</span>諸生不有鄉舉者乎？」<span class="style7">言人患學之不習耳，若能究習，自有鄉里之舉，豈要待三公之辟乎？</span>終無所言。恭性謙退，奏議依經，潛有補益，然終不自顯，故不以剛直為稱。三年，以老病策罷。六年，年八十一，卒於家。</p>
                  <p>以兩子為郎。長子謙，為隴西太守，有名績。謙子旭，官至太僕，從獻帝西入關，與司徒王允同謀共誅董卓。及李傕入長安。旭與允俱遇害。</p>
                  <p>丕字叔陵，性沈深好學，孳孳不倦，<span class="style7">孳孳，不怠之意。</span>遂杜絕交游，不荅候問之禮。士友常以此短之，而丕欣然自得。遂兼通五經，以魯詩、尚書敎授，為當世名儒。後歸郡，為督郵功曹，所事之將，無不師友待之。</p>
                  <p>建初元年，肅宗詔舉賢良方正，大司農劉寬舉丕。時對策者百有餘人，唯丕在高第，除為議郎，遷新野令。視事朞年，州課第一，擢拜青州刺史。務在表賢明，慎刑罰。七年，坐事下獄司寇論。<span class="style7">司寇，刑名也。決罪曰論，言奏而論決之。前書曰「司寇，二歲刑」也。</span></p>
                  <p>元和元年徵，再遷，拜趙相。門生就學者常百餘人，關東號之曰「五經復興魯叔陵」。趙王商甞欲避疾，<span class="style7">商，趙王良之孫。</span>便時移住學官，丕止不聽。<span class="style7">學宮謂學舍也。</span>王乃上疏自言，詔書下丕。丕奏曰：「臣聞禮，諸侯薨於路寢，大夫卒於嫡室，<span class="style7">路寢、嫡室皆正寢。禮喪大記之文。</span>死生有命，未有逃避之典也。學官傳五帝之道，修先王禮樂敎化之處，王欲廢塞以廣游讌，事不可聽。」詔從丕言，王以此憚之。其後帝巡狩之趙，特被引見，難問經傳，厚加賞賜。在職六年，嘉瑞屢降，吏人重之。</p>
                  <p>永元二年，遷東郡太守。丕在二郡，為人修通溉灌，百姓殷富。數薦達幽隱名士。<span class="style7">續漢書曰：「薦王龔等，皆備帷幄近臣。」</span>明年，拜陳留太守。視事三朞，後坐禀貧人不實，徵司寇論。</p>
                  <p>十一年復徵，再遷中散大夫。<span class="style7">續漢志曰：「秩六百石，無員。」</span>時侍中賈逵薦丕道蓺深明，宜見任用。和帝因朝會召見諸儒，丕與侍中賈逵、尚書令黃香等相難數事，帝善丕說，罷朝，特賜冠幘履韤衣一襲。丕因上疏曰：「臣以愚頑，顯備大位，犬馬氣衰，猥得進見，論難於前，無所甄明，<span class="style7">甄，別也。</span>衣服之賜，誠為優過。臣聞說經者，傳先師之言，非從己出，不得相讓；相讓則道不明，若規矩權衡之不可枉也。<span class="style7">規，圓也。矩，方也。權，秤錘。衡，秤衡。</span>難者必明其據，說者務立其義，浮華無用之言不陳於前，故精思不勞而道術愈章。法異者，各令自說師法，博觀其義。覽詩人之旨意，察雅頌之終始，明舜、禹、皐陶之相戒，<span class="style7">尚書帝舜謂禹曰：「臣作朕股肱耳目。」禹戒舜曰：「安汝止，慎乃在位。」咎繇戒禹曰：「慎厥身修，思永，惇叙九族，在知人。」禹曰：「吁咸若時，惟帝其難之。」是相誡也。</span>顯周公、箕子之所陳，<span class="style7">周公作無逸、立政二篇以戒成王，箕子為武王陳洪範九疇之義，並見尚書。</span>觀乎人文，化成天下。<span class="style7">易賁卦曰：「觀乎天文，以察時變；觀乎人文，以化成天下。」注云：「解天之文，則時變可知；解人之文，則化成可為也。」</span>陛下旣廣納謇謇以開四聦，無令芻蕘以言得罪；<span class="style7">芻蕘，採薪者也。大雅板詩曰「詢于芻蕘」也。</span>旣顯巖穴以求仁賢，無使幽遠獨有遺失。」</p>
                  <p>十三年，遷為侍中，免。</p>
                  <p>永初二年，詔公卿舉儒術篤學者，大將軍鄧隲舉丕，再遷，復為侍中、左中郎將，再為三老。<span class="style7">三老，解見明帝紀也。</span>五年，年七十五，卒於官。</p>
                  <p>魏霸字喬卿，濟陰句陽人也。<span class="style7">句音鉤。</span>世有禮義。霸少喪親，兄弟同居，州里慕其雍和。</p>
                  <p>建初中，舉孝廉，八遷。和帝時為鉅鹿太守。以簡朴寬恕為政。掾史有過，要先誨其失，不改者乃罷之。吏或相毀訴，霸輒稱它吏之長，終不及人短，言者懷慙，譖訟遂息。</p>
                  <p>永元十六年，徵拜將作大匠。明年，和帝崩，典作順陵。時盛冬地凍，中使督促，數罰縣吏以厲霸。霸撫循而已，初不切責，而反勞之曰：「令諸卿被辱，大匠過也。」吏皆懷恩，力作倍功。</p>
                  <p>延平元年，代尹勤為太常。明年，以病致仕，為光祿大夫。永初五年，拜長樂衞尉，以病乞身，復為光祿大夫，卒於官。</p>
                  <p>劉寬字文饒，弘農華陰人也。<span class="style7">謝承書曰「寬少學歐陽尚書、京氏易，尤明韓詩外傳。星官、風角、筭歷，皆究極師法，稱為通儒。未甞與人爭埶利之事」也。角，隅也。觀四隅之風占之也。</span>父崎，<span class="style7">崎音丘宜反。</span>順帝時為司徒。寬甞行，有人失牛者，乃就寬車中認之。寬無所言，下駕步歸。有頃，認者得牛而送還，叩頭謝曰：「慙負長者，隨所刑罪。」寬曰：「物有相類，事容脫誤，幸勞見歸，何為謝之？」州里服其不校。<span class="style7">校，報也。論語曰：曾子曰「犯而不校」。</span></p>
                  <p>桓帝時，大將軍辟，五遷司徒長史。<span class="style7">大將軍，梁兾也。</span>時京師地震，特見詢問，再遷，出為東海相。<span class="style7">東海王彊曾孫臻之相也。</span>延熹八年，徵拜尚書令，遷南陽太守。典歷三郡，溫仁多恕，雖在倉卒，未甞疾言遽色。常以為「齊之以刑，民免而無恥」。吏人有過，但用蒲鞭罰之，示辱而已，終不加苦。事有功善，推之自下。災異或見，引躬克責。每行縣止息亭傳，輒引學官祭酒及處士諸生執經對講。<span class="style7">續漢書曰：「博士祭酒，秩六百石。祭酒本僕射也，中興改為祭酒。」處士，有道蓺而在家者。</span>見父老慰以農里之言，少年勉以孝悌之訓。人感德興行，日有所化。</p>
                  <p>靈帝初，徵拜太中大夫，侍講華光殿。<span class="style7">洛陽宮殿簿云：「華光殿在華林園內。」</span>遷侍中，賜衣一襲。轉屯騎校尉，遷宗正，轉光祿勳。熹平五年，代許訓為太尉。<span class="style7">漢官儀曰：「許訓字季師，平輿人。」</span>靈帝頗好學蓺，每引見寬，常令講經。寬甞於坐被酒睡伏。<span class="style7">被，加也，為酒所加也。被音平寄反。</span>帝問：「太尉醉邪？」寬仰對曰：「臣不敢醉，但任重責大，憂心如醉。」帝重其言。</p>
                  <p>寬簡略嗜酒，不好盥浴，<span class="style7">說文曰：「澡手曰盥。」音管。</span>京師以為諺。甞坐客，遣蒼頭市酒，迂乆，<span class="style7">迂乆猶良乆也。</span>大醉而還。客不堪之，罵曰：「畜產。」寬須更遣人視奴，疑必自殺。顧左右曰：「此人也，罵言畜產，辱孰甚焉！故吾懼其死也。」夫人欲試寬令恚，伺當朝會，裝嚴已訖，使侍婢奉肉羹，飜汙朝衣。婢遽收之，寬神色不異，乃徐言曰：「羹爛汝手？」其性度如此。海內稱為長者。</p>
                  <p>後以日食策免。拜衞尉。光和二年，復代段熲為太尉。在職三年，以日變免。又拜永樂少府，遷光祿勳。以先策黃巾逆謀，<span class="style7">先策謂預知也。</span>以事上聞，封逯鄉侯六百戶。<span class="style7">逯音錄。</span>中平二年卒，時年六十六。贈車騎將軍印綬，位特進，謚曰昭烈侯。子松嗣，官至宗正。</p>
                  <p>贊曰：卓、魯款款，<span class="style7">款款，忠誠也。</span>情愨德滿。仁感昆蟲，愛及胎卵。<span class="style7">童兒不捕雉也。</span>寬、霸臨政，亦稱優緩。</p>
                  <hr />
  </div>
		 <div class="next1"><a href="024.htm">上卷</a> / <a href="a03.htm">後漢書目錄</a> / <a href="026.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

