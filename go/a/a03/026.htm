<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷二十六‧列傳第十六</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷二十六 ‧ 列傳第十六</span>   
    <hr />
                  <p class="style11">伏湛<span class="style3">子隆</span>　侯霸　宋弘　蔡茂<span class="style3">郭賀附</span>　馮勤　趙憙　牟融　韋彪<span class="style3">族子義</span></p>
                  <p>伏湛字惠公，琅邪東武人也。九世祖勝，字子賤，所謂濟南伏生者也。湛高祖父孺，武帝時，客授東武，因家焉。父理，為當世名儒，以詩授成帝，為高密太傅，別自名學。<span class="style7">為高密王寬傅也。寬，武帝玄孫廣陵王胥後也。前書儒林傳曰，伏理字君游，受詩於匡衡，由是齊詩有匡伏之學。故言「別自名學」也。</span></p>
                  <p>湛性孝友，少傳父業，敎授數百人。成帝時，以父任為博士弟子。五遷，至王莽時為繡衣執法，<span class="style7">武帝置繡衣御史，王莽改御史曰執法，故曰「繡衣執法」也。</span>使督大姦，遷後隊屬正。<span class="style7">王莽改河內為後隊。</span></p>
                  <p>更始立，以為平原太守。時倉卒兵起，天下驚擾，而湛獨晏然，敎授不廢。謂妻子曰：「夫一穀不登，國君徹膳；<span class="style7">禮記曰：「年穀不登，君膳不祭肺。」</span>今民皆飢，柰何獨飽？」乃共食麤糲，<span class="style7">糲，麤米也。九章筭術曰：「粟五十，糲率三十。一斛粟得六斗米為糲也。」</span>悉分奉祿以賑鄉里，來客者百餘家。時門下督素有氣力，謀欲為湛起兵，湛惡其惑衆，即收斬之，徇首城郭，以示百姓，於是吏人信向，郡內以安。平原一境，湛所全也。</p>
                  <p>光武即位，知湛名儒舊臣，欲令幹任內職，<span class="style7">幹，主也。</span>徵拜尚書，使典定舊制。時大司徒鄧禹西征關中，帝以湛才任宰相，拜為司直，行大司徒事。車駕每出征伐，常留鎮守，緫攝羣司。建武三年，遂代鄧禹為大司徒，封陽都侯。<span class="style7">陽都，縣名，屬城陽國，故城在今沂州沂水縣東。</span></p>
                  <p>時彭寵反於漁陽，帝欲自征之，湛上疏諫曰：「臣聞文王受命而征伐五國，<span class="style7">五國謂西伯受命伐犬夷，伐密須，伐耆，伐邗，伐崇。見史記。</span>必先詢之同姓，然後謀於羣臣，加占蓍龜，以定行事，<span class="style7">書曰：「謀及卿士，謀及卜筮。」又曰：「文王唯卜用，克綏受茲命。」詩大雅曰：「爰始爰謀，爰契我龜。」</span>故謀則成，卜則吉，戰則勝。其詩曰：『帝謂文王，詢爾仇方，同爾弟兄，以爾鉤援，與爾臨衝，以伐崇庸。』<span class="style7">詩大雅也。仇，匹也。鉤援，梯所引上城也。臨，臨車也。衝，衝車也。庸，城也。崇侯倡紂為無道，故伐焉。</span>崇國城守，先退後伐，<span class="style7">左氏傳曰：「文王聞崇德亂而伐之，軍三旬而不降，退修政而復伐之，因壘而降。」</span>所以重人命，俟時而動，故參分天下而有其二。陛下承大亂之極，受命而帝，興明祖宗，出入四年，而滅檀鄉，制五校，降銅馬，破赤眉，誅鄧奉之屬，不為無功。今京師空匱，資用不足，未能服近而先事邊外；且漁陽之地，逼接北狄，黠虜困迫，必求其助。又今所過縣邑，尤為困乏。種麥之家，多在城郭，聞官兵將至，當已收之矣。大軍遠涉二千餘里，士馬罷勞，轉糧艱阻。今兖、豫、青、冀，中國之都，而寇賊從橫，未及從化。漁陽以東，本備邊塞，地接外虜，貢稅微薄。安平之時，尚資內郡，況今荒耗，豈足先圖？而陛下捨近務遠，棄易求難，四方疑怪，百姓恐懼，誠臣之所惑也。復願遠覽文王重兵博謀，近思征伐前後之宜，顧問有司，使極愚誠，采其所長，擇之聖慮，以中土為憂念。」帝覽其奏，竟不親征。</p>
                  <p>時賊徐異卿等萬餘人據富平，<span class="style7">異卿即獲索賊帥徐少也。</span><span class="style7">富平，縣名，屬平原郡，故城今棣州厭次縣也。</span>連攻之不下，唯云「願降司徒伏公」。帝知湛為青、徐所信向，遣到平原，異卿等即日歸降，護送洛陽。</p>
                  <p>湛雖在倉卒，造次必於文德，以為禮樂政化之首，顛沛猶不可違。<span class="style7">顛沛猶僵仆也。</span>是歲奏行鄉飲酒禮，遂施行之。</p>
                  <p>其冬，車駕征張步，留湛居守。時蒸祭高廟，<span class="style7">冬祭曰蒸也。</span>而河南尹、司隷校尉於廟中爭論，湛不舉奏，坐策免。六年，徙封不其侯，<span class="style7">不其，縣名，屬琅邪郡。其音基。</span>邑三千六百戶，遣就國。後南陽太守杜詩上疏薦湛曰：「臣聞唐、虞以股肱康，文王以多士寧，是故詩稱『濟濟』，書曰『良哉』。<span class="style7">大雅詩曰：「濟濟多士。」尚書曰：「股肱良哉。」</span>臣詩竊見故大司徒陽都侯伏湛，自行束脩，訖無毀玷，<span class="style7">訖，竟也。玷，缺也。自行束脩謂年十五以上。</span>篤信好學，守死善道，經為人師，行為儀表。前在河內朝歌及居平原，<span class="style7">朝歌，河內縣名也，故城在今衞州衞縣西。王莽改河內為後隊，謂湛為後隊屬正也。</span>吏人畏愛，則而象之。遭時反覆，不離兵凶，秉節持重，有不可奪之志。陛下深知其能，顯以宰相之重，衆賢百姓，仰望德義。微過斥退，乆不復用，有識所惜，儒士痛心，臣竊傷之。湛容貌堂堂，<span class="style7">堂堂，盛威儀也。</span>國之光暉；智略謀慮，朝之淵藪。髫髮厲志，<span class="style7">埤蒼曰：「髫，髦也。」髫髮謂童子垂髮。</span>白首不衰。實足以先後王室，名足以光示遠人。<span class="style7">先後，相導也。詩大雅曰：「予曰有先後。」先音先見反。後音胡豆反。</span>古者選擢諸侯以為公卿，是故四方回首，仰望京師。<span class="style7">左傳曰：「鄭武公、莊公為平王卿士。」東觀記曰：「詩上書：『武公、莊公所以砥礪蕃屏，勸進忠信，令四方諸侯咸樂回首，仰望京師。』」</span>柱石之臣，宜居輔弼，<span class="style7">柱石，承棟梁也。前書田延年曰：「將軍為國柱石。」尚書大傳曰：「古者天子必有四鄰，前曰疑，後曰承，左曰輔，右曰弼。天子有問無以對，責之疑；可志而不志，責之承；可正而不正，責之輔；可揚而不揚，責之弼。」</span>出入禁門，補缺拾遺。臣詩愚戇，不足以知宰相之才，竊懷區區，敢不自竭。臣前為侍御史，上封事，言湛公廉愛下，好惡分明，累世儒學，素持名信，經明行修，通達國政，尤宜近侍，納言左右，舊制九州五尚書，令一郡二人，<span class="style7">蓋舊制九州共選五人以任尚書，令則一郡乃有二人，故欲以湛代一人之處。</span>可以湛代。頗為執事所非。但臣詩蒙恩深渥，所言誠有益於國，雖死無恨，故復越職觸冒以聞。」</p>
                  <p>十三年夏，徵，勑尚書擇拜吏日，及就位，因讌見中暑，病卒。賜祕器，帝親弔祠，遣使者送喪脩冢。</p>
                  <p>二子：隆，翕。</p>
                  <p>翕嗣爵，卒，子光嗣。光卒，子晨嗣。<span class="style7">東觀記曰：「晨尚高平公主。」</span>晨謙敬博愛，好學尤篤，以女孫為順帝貴人，奉朝請，位特進。卒，子無忌嗣，亦傳家學，博物多識，順帝時，為侍中屯騎校尉。永和元年，詔無忌與議郎黃景校定中書五經、諸子百家、蓺術。<span class="style7">中書，內中之書也。蓺文志曰「諸子凡一百八十九家」，言百家，舉其成數也。蓺謂書、數、射、御，術謂醫、方、卜、筮。</span>元嘉中，桓帝復詔無忌與黃景、崔寔等共撰漢記。又自采集古今，刪著事要，號曰伏侯注。<span class="style7">其書上自黃帝，下盡漢質帝，為八卷，見行於今。</span>無忌卒，子質嗣，官至大司農。質卒，子完嗣，尚桓帝女陽安長公主。女為孝獻皇后。曹操殺后，誅伏氏，國除。</p>
                  <p>初，自伏生已後，世傳經學，清靜無競，故東州號為「伏不鬬」。</p>
                  <p>隆字伯文，<span class="style7">東觀記「隆」作「盛」，字伯明。</span>少以節操立名，仕郡督郵。建武二年，詣懷宮，光武甚親接之。</p>
                  <p>時張步兄弟各擁彊兵，據有齊地，拜隆為太中大夫，持節使青徐二州，招降郡國。隆移檄告曰：「乃者，猾臣王莽殺帝盜位。宗室興兵除亂誅莽，故羣下推立聖公，以主宗廟。而任用賊臣，殺戮賢良，三王作亂，<span class="style7">三王見聖公傳。</span>盜賊從橫，忤逆天心，卒為赤眉所害。皇天祐漢，聖哲應期，陛下神武奮發，以少制衆。故尋、邑以百萬之軍潰散於昆陽，王郎以全趙之師土崩於邯鄲，<span class="style7">全趙謂舉趙之地。</span>大肜、高胡望旗消靡，鐵脛、五校莫不摧破。梁王劉永，幸以宗室屬籍爵為侯王，不知厭足，自求禍棄，遂封爵牧守，造為詐逆。今虎牙大將軍屯營十萬，已拔睢陽，劉永奔迸，家已族矣。此諸君所聞也。不先自圖，後悔何及？」青、徐羣盜得此惶怖，獲索賊右師郎等六校即時皆降。<span class="style7">「右」或為「古」。</span>張步遣使隨隆，<span class="style7">東觀記步遣其掾孫昱隨之。</span>詣闕上書，獻鰒魚。<span class="style7">郭璞注三蒼云：「鰒似蛤，偏著石。」廣志曰：「鰒無鱗有殼，一面附石，細孔雜雜，或七或九。」本草云：「石決明，一名鰒魚。」音步角反。</span></p>
                  <p>其冬，拜隆光祿大夫，復使於步，并與新除青州牧守及都尉俱東，詔隆輒拜令長以下。隆招懷綏緝，多來降附。帝嘉其功，比之酈生。<span class="style7">酈生，酈食其也。說齊王廣，下齊七十餘城。食其音異基。</span>即拜步為東萊太守，而劉永亦復遣使立步為齊王。步貪受王爵，冘豫未決。<span class="style7">冘音以今反。</span>隆曉譬曰：「高祖與天下約，非劉氏不王，今可得為十萬戶侯耳。」步欲留隆與共守二州，<span class="style7">二州，青州、徐州也。</span>隆不聽，求得反命，步遂執隆而受永封。隆遣閒使上書曰：「臣隆奉使無狀，<span class="style7">言罪大也。</span>受執凶逆，雖在困戹，授命不顧。又吏人知步反畔，心不附之，願以時進兵，無以臣隆為念。臣隆得生到闕廷，受誅有司，此其大願；若令沒身寇手，以父母昆弟長累陛下。<span class="style7">累，託也，音力偽反。</span>陛下與皇后、太子永享萬國，與天無極。」帝得隆奏，召父湛流涕以示之曰：「隆可謂有蘇武之節。<span class="style7">武帝時，蘇武使匈奴，會衞律所將降者，陰相與謀，劫單于母閼氏歸漢，事發，單于使衞律考其事，召武受辭。武不屈節，引佩刀自刺。單于欲降武，武不降，杖節牧羊海上，卧起操持節，節髦盡落。在匈奴中十九年，乃得歸漢。見前書也。</span>恨不且許而遽求還也！」其後步遂殺之，時人莫不憐哀焉。</p>
                  <p>五年，張步平，車駕幸北海，詔隆中弟咸收隆喪，賜給棺斂，太中大夫護送喪事，詔告琅邪作冢，以子瑗為郎中。</p>
                  <p>侯霸字君房，河南密人也。族父淵，以宦者有才辯，任職元帝時，佐石顯等領中書，號曰大常侍。成帝時，任霸為太子舍人。<span class="style7">漢官儀曰：「太子舍人，選良家子孫，秩二百石。」</span>霸矜嚴有威容，家累千金，不事產業。篤志好學，師事九江太守房元，治穀梁春秋，為元都講。<span class="style7">東觀記曰「從鐘寧君受律」也。</span>王莽初，五威司命陳崇舉霸德行，遷隨宰。<span class="style7">王莽置五威司命將軍，又改縣令長曰宰。隨，縣名，屬南陽郡，今隨州縣也。</span>縣界曠遠，濵帶江湖，而亡命者多為寇盜。霸到，即案誅豪猾，分捕山賊，縣中清靜。再遷為執法刺姦，<span class="style7">王莽傳曰：「置執法左右刺姦，選能吏侯霸等分督六尉、六隊，如漢刺史。」</span>糾案埶位者，無所疑憚。後為淮平大尹，政理有能名。<span class="style7">王莽改臨淮郡為淮平。</span>及王莽之敗，霸保固自守，卒全一郡。</p>
                  <p>更始元年，遣使徵霸，<span class="style7">東觀記曰：「遣謁者侯盛、荊州刺史費遂，齎璽書徵霸。」</span>百姓老弱相攜號哭，遮使者車，或當道而卧。皆曰：「願乞侯君復留朞年。」民至乃戒乳婦勿得舉子，侯君當去，必不能全。使者慮霸就徵，臨淮必亂，不敢授璽書，具以狀聞。會更始敗，道路不通。</p>
                  <p>建武四年，光武徵霸與車駕會壽春，拜尚書令。時無故典，朝廷又少舊臣，霸明習故事，收錄遺文，條奏前世善政法度有益於時者，皆施行之。每春下寬大之詔，奉四時之令，皆霸所建也。<span class="style7">月令春布德行慶，施惠下人，故曰寬大。奉四時謂依月令也。</span>明年，代伏湛為大司徒，封關內侯。在位明察守正，奉公不回。</p>
                  <p>十三年，霸薨，帝深傷惜之，親自臨弔。下詔曰：「惟霸積善清絜。視事九年。漢家舊制，丞相拜日，封為列侯。<span class="style7">漢自高祖以列侯為丞相，武帝以元勳佐命皆盡，拜公孫弘為丞相，封平津侯，因以為故事。</span>朕以軍師暴露，功臣未封，緣忠臣之義，不欲相踰，未及爵命，奄然而終。嗚呼哀哉！」於是追封謚霸則鄉哀侯，食邑二千六百戶。子昱嗣。臨淮吏人共為立祠，四時祭焉。以沛郡太守韓歆代霸為大司徒。</p>
                  <p>歆字翁君，南陽人，以從攻伐有功，封扶陽侯。好直言，無隱諱，帝每不能容。甞因朝會，聞帝讀隗嚻、公孫述相與書，歆曰：「亡國之君皆有才，桀紂亦有才。」帝大怒，以為激發。歆又證歲將飢凶，指天畫地，言甚剛切，坐免歸田里。帝猶不釋，復遣使宣詔責之。司隷校尉鮑永固請不能得，歆及子嬰竟自殺。歆素有重名，死非其罪，衆多不厭，<span class="style7">厭音一葉反。</span>帝乃追賜錢穀，以成禮葬之。<span class="style7">成禮，具禮也。言不以非命而降其葬禮。</span></p>
                  <p>後千乘歐陽歙、清河戴涉相代為大司徒，坐事下獄死，自是大臣難居相任。其後河內蔡茂，京兆玉況，<span class="style7">玉音肅。</span>魏郡馮勤，皆得薨位。況字文伯，性聦敏，為陳留太守，以德行化人，遷司徒，四年薨。</p>
                  <p>昱後徙封於陵侯，<span class="style7">於陵，縣名，屬濟南郡，故城在今淄州長山縣南。</span>永平中兼太僕。昱卒，子建嗣。建卒，子昌嗣。</p>
                  <p>宋弘字仲子，京兆長安人也。父尚，成帝時至少府；哀帝立，以不附董賢，違忤抵罪。弘少而溫順，哀平閒作侍中，王莽時為共工。<span class="style7">王莽改少府曰共工。</span>赤眉入長安，遣使徵弘，逼迫不得已，行至渭橋，自投於水，家人救得出，因佯死獲免。</p>
                  <p>光武即位，徵拜太中大夫。建武二年，代王梁為大司空，封栒邑侯。<span class="style7">栒音恂。</span>所得租奉分贍九族，家無資產，以清行致稱。徙封宣平侯。</p>
                  <p>帝甞問弘通博之士，弘乃薦沛國桓譚才學洽聞，幾能及楊雄、劉向父子。<span class="style7">幾音祈。洽，浹洽也。幾，近也。前書班固曰，谷永經書，汎為疏達，不能浹洽如劉向父子及楊雄也。故弘引焉。</span>於是召譚拜議郎、給事中。帝每讌，輒令鼓琴，好其繁聲。弘聞之不恱，悔於薦舉，伺譚內出，正朝服坐府上，遣吏召之。譚至，不與席而讓之曰：「吾所以薦子者，欲令輔國家以道德也，而今數進鄭聲以亂雅頌，非忠正者也。<span class="style7">論語孔子曰：「惡鄭聲之亂雅樂也。」史記曰「鄭音好濫淫志」也。</span>能自改邪？將令相舉以法乎？」譚頓首辭謝，良乆乃遣之。後大會羣臣，帝使譚鼓琴，譚見弘，失其常度。帝怪而問之。弘乃離席免冠謝曰：「臣所以薦桓譚者，望能以忠正導主，而令朝廷耽恱鄭聲，臣之罪也。」帝改容謝，使反服，其後遂不復令譚給事中。弘推進賢士馮翊、桓梁三十餘人，或相及為公卿者。<span class="style7">及猶繼也。</span></p>
                  <p>弘當讌見，御坐新屏風，圖畫列女，帝數顧視之。弘正容言曰「未見好德如好色者。」帝即為徹之。笑謂弘曰：「聞義則服，可乎？」對曰：「陛下進德，臣不勝其喜。」</p>
                  <p>時帝姊湖陽公主新寡，帝與共論朝臣，微觀其意。主曰：「宋公威容德器，羣臣莫及。」帝曰：「方且圖之。」後弘被引見，帝令主坐屏風後，因謂弘曰：「諺言貴易交，富易妻，人情乎？」弘曰：「臣聞貧賤之知不可忘，糟糠之妻不下堂。」帝顧謂主曰：「事不諧矣。」</p>
                  <p>弘在位五年，坐考上黨太守無所據，<span class="style7">言無罪狀可據。</span>免歸第。數年卒，無子，國除。</p>
                  <p>弘弟嵩，以剛彊孝烈著名，官至河南尹。嵩子由，元和閒為太尉，坐阿黨竇憲，策免歸本郡，自殺。由二子：漢，登。登在儒林傳。</p>
                  <p>漢字仲和，以經行著名，舉茂才，四遷西河太守。永建元年，為東平相、度遼將軍，<span class="style7">為東平王蒼曾孫端相也。</span>立名節，以威恩著稱。遷太僕，上病自乞，拜太中大夫，卒。策曰：「太中大夫宋漢，清修雪白，正直無邪。前在方外，仍統軍實，<span class="style7">仍，頻也。統，領也。軍實謂軍之所資也，左傳曰「隳軍實」。</span>懷柔異類，莫匪嘉績，戎車載戢，邊人用寧。予錄乃勳，引登九列。因病退讓，守約彌堅，將授三事，未剋而終。朝廷慜悼，怛其愴然。詩不云乎：『肇敏戎功，用錫爾祉。』<span class="style7">大雅江漢之詩也。吉甫美宣王能興衰撥亂，命召公平淮夷。毛萇注云：「肇，謀也。敏，疾也。戎，大也。功，事也。祉謂福慶。」</span>其令將相大夫會葬，加賜錢十萬，及其在殯，以全素絲羔羊之絜焉。」<span class="style7">詩國風曰：「羔羊之皮，素絲五紽，退食自公，委蛇委蛇。」退食，減膳也。言卿大夫巳下，皆衣羔羊之裘，縫以素絲，自減膳食，從於公事，行步委蛇自得。</span></p>
                  <p>子則，字元矩，為鄢陵令，亦有名迹。拔同郡韋著、扶風法真，稱為知人。則子年十歲，與蒼頭共弩射，蒼頭弦斷矢激，誤中之，即死。奴叩頭就誅，則察而恕之。潁川荀爽深以為美，時人亦服焉。</p>
                  <p>論曰：中興以後，居台相緫權衡多矣，其能以任職取名者，豈非先遠業後小數哉？<span class="style7">遠業謂德禮，小數謂名法也。</span>故惠公造次，急於鄉射之禮；君房入朝，先奏寬大之令。夫器博者無近用，道長者其功遠，蓋志士仁人所為根心者也。<span class="style7">根猶本也。</span>君子以之得，固貴矣；以之失，亦得矣。<span class="style7">以之得，謂行道義而得，固可貴矣。以之失，謂行道義而失，亦為得也。</span>宋弘止繁聲，戒淫色，其有關雎之風乎！<span class="style7">詩序曰：「關雎樂得淑女以配君子，憂在進賢，不淫其色也。」</span></p>
                  <p>蔡茂字子禮，河內懷人也。哀平閒以儒學顯，徵試博士，對策陳災異，以高等擢拜議郎，遷侍中。遇王莽居攝，以病自免，不仕莽朝。</p>
                  <p>會天下擾亂，茂素與竇融善，因避難歸之。融欲以為張掖太守，固辭不就；每所餉給，計口取足而已。後與融俱徵，復拜議郎，再遷廣漢太守，有政績稱。時陰氏賔客在郡界多犯吏禁，茂輒糾案，無所回避。會洛陽令董宣舉糾湖陽主，帝始怒收宣，旣而赦之。茂喜宣剛正，欲令朝廷禁制貴戚，乃上書曰：「臣聞興化致敎，必由進善；康國寧人，莫大理惡。陛下聖德係興，再隆大命，即位以來，四海晏然。誠宜夙興夜寐，雖休勿休。然頃者貴戚椒房之家，數因恩埶，干犯吏禁，殺人不死，傷人不論。臣恐繩墨棄而不用，<span class="style7">繩墨諭章程也。</span>斧斤廢而不舉。<span class="style7">斧斤謂刑戮也。賈誼曰「釋斤斧之用」也。</span>近湖陽公主奴殺人西市，而與主共輿，出入宮省，逋罪積日，寃魂不報。洛陽令董宣，直道不顧，干主討姦。陛下不先澄審，召欲加箠。當宣受怒之初，京師側耳；及其蒙宥，天下拭目。今者，外戚憍逸，賔客放濫，宜勑有司案理姦罪，使執平之吏永申其用，以厭遠近不緝之情。」光武納之。<span class="style7">緝，協也。</span></p>
                  <p>建武二十年，代戴涉為司徒，在職清儉匪懈。二十三年薨于位，時年七十二。賜東園梓棺，<span class="style7">東園，署名，主作棺也。</span>賻贈甚厚。</p>
                  <p>茂初在廣漢，夢坐大殿，極上有三穗禾，茂跳取之，得其中穗，輒復失之。<span class="style7">屋之大者，古通呼為殿也。極，殿梁也。前書音義曰：「三輔閒謂屋梁為極。」</span>以問主簿郭賀，賀離席慶曰：「大殿者，宮府之形象也。極而有禾，人臣之上祿也。取中穗，是中台之位也。於字禾失為秩，雖曰失之，乃所以得祿秩也。衮職有闕，君其補之。」<span class="style7">三公服衮，畫為龍。龍首衮衮然，故言衮龍。詩曰：「衮職有闕，仲山甫補之。」</span>旬月而茂徵焉，乃辟賀為掾。</p>
                  <p>賀字喬卿，雒陽人。祖父堅伯，父游君，並修清節，不仕王莽。賀能明法，累官，建武中為尚書令，在職六年，曉習故事，多所匡益。拜荊州刺史，引見賞賜，恩寵隆異。及到官，有殊政。百姓便之，歌曰：「厥德仁明郭喬卿，忠正朝廷上下平。」顯宗巡狩到南陽，特見嗟歎，賜以三公之服，黼黻冕旒。<span class="style7">三公服衮冕。黼若斧形，黻若兩「己」相背。冕以木為之，衣以帛，玄上纁下，廣八寸，長尺六寸。旒謂冕前後所垂玉也，天子十二旒，上公九旒。</span>勑行部去襜帷，使百姓見其容服，以章有德。每所經過，吏人指以相示，莫不榮之。永平四年，徵拜河南尹，以清靜稱。在官三年卒，詔書慜惜，賜車一乘，錢四十萬。</p>
                  <p>馮勤字偉伯，魏郡繁陽人也。曾祖父揚，宣帝為弘農太守。有八子，皆為二千石，趙魏間榮之，號曰「萬石君」焉。兄弟形皆偉壯，唯勤祖父偃，長不滿七尺，常自恥短陋，恐子孫之似也，<span class="style7">東觀記偃為黎陽令。</span>乃為子伉娶長妻。伉生勤，長八尺三寸。八歲善計。<span class="style7">計，筭術也。</span></p>
                  <p>初為太守銚期功曹，有高能稱。期常從光武征伐，政事一以委勤。勤同縣馮巡等舉兵應光武，謀未成而為豪右焦廉等所反，<span class="style7">反音幡。</span>勤乃率將老母兄弟及宗親歸期，期悉以為腹心，薦於光武。初未被用，後乃除為郎中，給事尚書。<span class="style7">東觀記魏郡太守范橫上疏薦勤，然始除之。</span>以圖議軍糧，在事精勤，遂見親識。每引進，帝輒顧謂左右曰：「佳乎吏也！」由是使典諸侯封事。勤差量功次輕重，國土遠近，地埶豐薄，不相踰越，莫不厭服焉。自是封爵之制，非勤不定。帝益以為能，尚書衆事皆令緫錄之。</p>
                  <p>司徒侯霸薦前梁令閻楊。楊素有譏議，帝常嫌之，旣見霸奏，疑其有姦，大怒，賜霸璽書曰：「崇山、幽都何可偶，<span class="style7">崇山，南裔也。幽都，北裔也。偶，對也。言將殺之，不可得流徙也。尚書舜流共工於幽州，放驩兜於崇山。</span>黃鉞一下無處所。<span class="style7">鉞，斧也，以黃金飾之，所以戮人。</span>欲以身試法邪？將殺身以成仁邪？」使勤奉策至司徒府。勤還，陳霸本意，申釋事理，帝意稍解，拜勤尚書僕射。職事十五年，以勤勞賜爵關內侯。遷尚書令，拜大司農，三歲遷司徒。</p>
                  <p>先是三公多見罪退，帝賢勤，欲令以善自終，乃因讌見從容戒之曰：「朱浮上不忠於君，下陵轢同列，竟以中傷至今，<span class="style7">朱浮為大司空，坐賣弄國恩免，又為陵轢同列，帝銜之，惜其功，不忍加罪。</span>死生吉凶未可知，豈不惜哉！人臣放逐受誅，雖復追加賞賜賻祭，不足以償不訾之身。<span class="style7">訾，量也。言無量可比之，貴重之極也。訾與資同。</span>忠臣孝子，覽照前世，以為鏡誡。能盡忠於國，事君無二，則爵賞光乎當世，功名列於不朽，可不勉哉！」勤愈恭約盡忠，號稱任職。</p>
                  <p>勤母年八十，每會見，詔勑勿拜，令御者扶上殿，顧謂諸王主曰：「使勤貴寵者，此母也。」其見親重如此。</p>
                  <p>中元元年，薨，<span class="style7">東觀記曰：「中元元年，車駕西幸長安，祠園陵還，勤燕見前殿盡日，歸府，因病喘逆，上使太醫療視，賞賜錢帛，遂薨。」</span>帝悼惜之，使者弔祠，賜東園祕器，賵贈有加。</p>
                  <p>勤七子。長子宗嗣，至張掖屬國都尉。中子順，尚平陽長公主，<span class="style7">平陽主，明帝女。</span>終於大鴻臚。建初八年，以順中子奮襲主爵為平陽侯，薨，無子。永元七年，詔書復封奮兄羽林右監勁為平陽侯，奉公主之祀。奮弟由，黃門侍郎，尚平安公主。<span class="style7">章帝女也。臣賢案：東觀記亦云安平，皇后紀云由尚平邑公主，紀傳不同，未知孰是。</span>勁薨，子卯嗣。卯延光中為侍中，薨，子留嗣。</p>
                  <p>趙憙字伯陽，南陽宛人也。少有節操。從兄為人所殺，無子，憙年十五，常思報之。乃挾兵結客，後遂徃復仇。而仇家皆疾病，無相距者。憙以因疾報殺，非仁者心，且釋之而去。顧謂仇曰：「爾曹若健，遠相避也。」仇皆卧自搏。<span class="style7">自搏猶叩頭也。</span>後病愈，悉自縛詣憙，憙不與相見，後竟殺之。</p>
                  <p>更始即位，舞陰大姓李氏擁城不下，更始遣柱天將軍李寶降之，不肯，云「聞宛之趙氏有孤孫憙，信義著名，願得降之」。更始乃徵憙。憙年未二十，旣引見，更始笑曰：「繭栗犢，豈能負重致遠乎？」<span class="style7">犢角如繭栗，言小也。禮緯曰：「天地之牲角繭栗。」</span>即除為郎中，行偏將軍事，使詣舞陰，而李氏遂降。憙因進入潁川，擊諸不下者，歷汝南界，還宛。更始大恱，謂憙曰：「卿名家駒，努力勉之。」<span class="style7">武帝謂劉德為千里之駒，故以憙比之。</span>會王莽遣王尋、王邑將兵出關，更始乃拜憙為五威偏將軍，使助諸將拒尋、邑於昆陽。光武破尋、邑，憙被創，有戰勞，還拜中郎將，封勇功侯。</p>
                  <p>更始敗，憙為赤眉兵所圍，迫急，乃踰屋亡走，與所友善韓仲伯等數十人，攜小弱，越山阻，徑出武關。仲伯以婦色美，慮有彊暴者，而己受其害，欲棄之於道。憙責怒不聽，因以泥塗仲伯婦靣，載以鹿車，<span class="style7">風俗通曰：「俗說鹿車窄小，裁容一鹿。」</span>身自推之。每道逢賊，或欲逼略，憙輒言其病狀，以此得免。旣入丹水，<span class="style7">丹水，縣名，屬南陽郡，故城在今鄧州內鄉縣西南，臨丹水。</span>遇更始親屬，皆裸跣塗炭，飢困不能前。<span class="style7">塗炭者，若陷泥墜火，喻窮困之極也。</span>憙見之悲感，所裝縑帛資糧悉以與之，將護歸鄉里。</p>
                  <p>時鄧奉反於南陽，憙素與奉善，數遺書切責之，而讒者因言憙與奉合謀，帝以為疑。及奉敗，帝得憙書，乃驚曰：「趙憙真長者也。」即徵憙，引見，賜鞌馬，待詔公車。時江南未賔，道路不通，以憙守簡陽侯相。憙不肯受兵，<span class="style7">東觀記曰：「勑憙從騎都尉儲融受兵二百人，通利道路。憙白上，不願受融兵，單車馳往，度其形況。上許之。」</span>單車馳之簡陽。吏民不欲內憙，憙乃告譬，呼城中大人，示以國家威信，其帥即開門靣縛自歸，由是諸營壁悉降。荊州牧奏憙才任理劇，詔以為平林侯相。攻擊羣賊，安集已降者，縣邑平定。</p>
                  <p>後拜懷令。大姓李子春先為琅邪相，豪猾并兼，為人所患，憙下車，聞其二孫殺人事未發覺，即窮詰其姦，收考子春，二孫自殺。京師為請者數十，終不聽。時趙王良疾病將終，車駕親臨王，問所欲言。王曰：「素與李子春厚，今犯罪，懷令趙憙欲殺之，願乞其命。」帝曰：「吏奉法，律不可枉也，更道它所欲。」王無復言。旣薨，帝追感趙王，乃貰出子春。</p>
                  <p>其年，遷憙平原太守。時平原多盜賊，憙與諸郡討捕，斬其渠帥，餘黨當坐者數千人。憙上言「惡惡止其身，<span class="style7">公羊傳曰：「善善及子孫，惡惡止其身。」</span>可一切徙京師近郡」。帝從之，乃悉移置潁川、陳留。於是擢舉義行，誅鋤姦惡。後青州大蝗，侵入平原界輒死，歲屢有年，百姓歌之。</p>
                  <p>二十六年，帝延集內戚讌會，歡甚，諸夫人各各前言「趙憙篤義多恩，往遭赤眉出長安，皆為憙所濟活」。帝甚嘉之。後徵憙入為太僕，引見謂曰：「卿非但為英雄所保也，婦人亦懷卿之恩。」厚加賞賜。</p>
                  <p>二十七年，拜太尉，賜爵關內侯。時南單于稱臣，烏桓、鮮卑並來入朝，帝令憙典邊事，思為乆長規。<span class="style7">規，謀也。</span>憙上復緣邊諸郡，幽并二州由是而定。<span class="style7">復音伏。謂建武六年徙雲中、五原人於常山、居庸閒，至二十六年復令還雲中、五原。東觀記曰：「草創苟合，未有還人，蓋憙至此，請徙之令盡也。」</span></p>
                  <p>三十年，憙上言宜封禪，正三雍之禮。中元元年，從封泰山。及帝崩，憙受遺詔，典喪禮。是時藩王皆在京師，自王莽篡亂，舊典不存，皇太子與東海王等雜止同席，憲章無序。憙乃正色，橫劔殿階，扶下諸王，以明尊卑。時藩國官屬出入宮省，與百僚無別，憙乃表奏謁者將護，分止它縣，諸王並令就邸，唯朝晡入臨。整禮儀，嚴門衞，內外肅然。</p>
                  <p>永平元年，封節鄉侯。三年春，坐考中山相薛脩事不實免。<span class="style7">脩，光武子中山王焉相也。</span>其冬，代竇融為衞尉。八年，代虞延行太尉事，居府如真。後遭母憂，上疏乞身行喪禮，顯宗不許，遣使者為釋服，賞賜恩寵甚渥。憙內典宿衞，外幹宰職，正身立朝，未甞懈惰。及帝崩，復典喪事，再奉大行，禮事脩舉。肅宗即位，進為太傅，錄尚書事。擢諸子為郎吏者七人。長子代，給事黃門。</p>
                  <p>建初五年，憙疾病，帝親幸視。及薨，車駕往臨弔。時年八十四。謚曰正侯。</p>
                  <p>子代嗣，官至越騎校尉。永元中，副行征西將軍劉尚征羌，坐事下獄，疾病物故。和帝憐之，賜祕器錢布。贈越騎校尉、節鄉侯印綬。子直嗣，官至步兵校尉。直卒，子淑嗣，無子，國除。</p>
                  <p>牟融字子優，北海安丘人也。少博學，以大夏侯尚書敎授，<span class="style7">大夏侯名勝，宣帝時人也。</span>門徒數百人，名稱州里。以司徒茂才為豐令，<span class="style7">司徒舉為茂才也。豐，今徐州縣也。</span>視事三年，縣無獄訟，為州郡最。</p>
                  <p>司徒范遷薦融忠正公方，<span class="style7">漢官儀曰：「范遷字子廬，沛人也。」</span>經行純備，宜在本朝，并上其理狀。永平五年，入代鮑昱為司隷校尉，多所舉正，百僚敬憚之。八年，代包咸為大鴻臚。十一年，代鮭陽鴻為大司農。<span class="style7">鮭陽，姓也，音胡佳反。</span></p>
                  <p>是時顯宗方勤萬機，公卿數朝會，每輒延謀政事，判折獄訟。融經明才高，善論議，朝廷皆服其能；帝數嗟歎，以為才堪宰相。明年，代伏恭為司空，<span class="style7">恭字叔齊，伏湛同產兄子也。見東觀記。</span>舉動方重，甚得大臣節。肅宗即位，以融先朝名臣，代趙憙為太尉，與憙參錄尚書事。</p>
                  <p>建初四年薨，車駕親臨其喪。時融長子麟歸鄉里，帝以其餘子幼弱，勑太尉掾史敎其威儀進止，贈賵恩寵篤密焉。又賜冢塋地於顯節陵下，除麟為郎。</p>
                  <p>韋彪字孟達，扶風平陵人也。高祖賢，宣帝時為丞相。祖賞，哀帝時為大司馬。</p>
                  <p>彪孝行純至，父母卒，哀毀三年，不出廬寑。服竟，羸瘠骨立異形，醫療數年乃起。好學洽聞，雅稱儒宗。建武末，舉孝廉，除郎中，以病免，復歸敎授。安貧樂道，恬於進趣，三輔諸儒莫不慕仰之。</p>
                  <p>顯宗聞彪名，永平六年，召拜謁者，賜以車馬衣服，三遷魏郡太守。肅宗即位，以病免。徵為左中郎將、長樂衞尉，數陳政術，每歸寬厚。比上疏乞骸骨，拜為奉車都尉，秩中二千石，賞賜恩寵，侔於親戚。</p>
                  <p>建初七年，車駕西巡狩，以彪行太常從，數召入，問以三輔舊事，禮儀風俗。彪因建言：「今西巡舊都，宜追錄高祖、中宗功臣，<span class="style7">中宗，宣帝。</span>襃顯先勳，紀其子孫。」帝納之。行至長安，乃制詔京兆尹、右扶風求蕭何、霍光後。時光無苗裔，唯封何末孫熊為酇侯。建初二年已封曹參後曹湛為平陽侯，故不復及焉。乃厚賜彪錢珍羞食物，使歸平陵上冢。還，拜大鴻臚。</p>
                  <p>是時陳事者，多言郡國貢舉率非功次，故守職益懈而吏事濅疏，咎在州郡。有詔下公卿朝臣議。彪上議曰：「伏惟明詔，憂勞百姓，垂恩選舉，務得其人。夫國以簡賢為務，賢以孝行為首。孔子曰：『事親孝故忠可移於君，是以求忠臣必於孝子之門。』<span class="style7">孝經緯之文也。</span>夫人才行少能相兼，是以孟公綽優於趙、魏老，不可以為滕、薛大夫。<span class="style7">論語孔子之言也。公綽，魯大夫。趙、魏皆晉卿之邑也。家臣稱老。公綽性寡欲，趙、魏老優閒無事；滕、薛小國，大夫職煩，故不可為也。</span>忠孝之人，持心近厚；鍛鍊之吏，持心近薄。<span class="style7">蒼頡篇曰：「鍛，椎也。」鍛鍊猶成孰也。言深文之吏，入人之罪，猶工冶陶鑄鍛鍊，使之成孰也。前漢路溫舒上疏曰「鍛鍊而周內之」。</span>三代之所以直道而行者，在其所以磨之故也。<span class="style7">論語孔子曰：「吾之於人，誰毀誰譽，如有所譽者，其有所試矣，斯三代之所以直道而行也。」彪引之者，言古之用賢皆磨礪選練，然後用之。</span>士宜以才行為先，不可純以閥閱。<span class="style7">史記曰：「明其等曰閥，積功曰閱。」</span>然其要歸，在於選二千石。二千石賢，則貢舉皆得其人矣。」帝深納之。</p>
                  <p>彪以世承二帝吏化之後，多以苛刻為能，<span class="style7">二帝，光武、明帝也。</span>又置官選職，不必以才，因盛夏多寒，上疏諫曰：「臣聞政化之本，必順陰陽。伏見立夏以來，當暑而寒，殆以刑罰刻急，郡國不奉時令之所致也。農人急於務而苛吏奪其時，賦發充常調而貪吏割其財，此其巨患也。夫欲急人所務，當先除其所患。天下樞要，在於尚書，<span class="style7">百官志曰「尚書，主知公卿二千石吏人上書、外國夷狄事」，故曰樞要。</span>尚書之選，豈可不重？而閒者多從郎官超升此位，雖曉習文法，長於應對，然察察小慧，類無大能。宜簡甞歷州宰素有名者，唯進退舒遟，時有不逮，然端心向公，奉職周密。宜鑒嗇夫捷急之對，<span class="style7">嗇夫，官名也。文帝出上林，登虎圈，因問上林尉禽獸簿，不能對。虎圈嗇夫從傍代對，響應無窮。文帝拜嗇夫為上林令，張釋之曰：「夫絳侯、東陽侯言事曾不能出口，豈效此嗇夫喋喋利口捷急哉？」文帝曰「善」，遂不拜嗇夫為上林令。</span>深思絳侯木訥之功也。<span class="style7">木，質也。訥，遲鈍也。前書曰「周勃木彊少文」，又曰「安劉氏者必勃」。</span>往時楚獄大起，故置令史以助郎職，而類多小人，好為姦利。今者務簡，可皆停省。又諫議之職，應用公直之士，通才謇正，有補益於朝者。今或從徵試輩為大夫。<span class="style7">輩，類也。</span>又御史外遷，動據州郡。並宜清選其任，責以言績。其二千石視事雖乆，而為吏民所便安者，宜增秩重賞，勿妄遷徙。惟留聖心。」書奏，帝納之。</p>
                  <p>元和二年春，東巡狩，以彪行司徒事從行。還，以病乞身，帝遣小黃門、太醫問病，賜以食物。彪遂稱困篤。章和二年夏，使謁者策詔曰：「彪以將相之裔，勤身飭行，出自州里，在位歷載。中被篤疾，連上求退。君年在耆艾，<span class="style7">禮記曰：「七十曰耆，五十曰艾。」</span>不可復以加增，恐職事煩碎，重有損焉。其上大鴻臚印綬。其遣太子舍人詣中臧府，受賜錢二十萬。」<span class="style7">續漢志曰「中臧府，令一人，秩六百石，掌中幣帛金錢貨物」也。</span>永元元年，卒，詔尚書：「故大鴻臚韋彪，在位無愆，方欲錄用，奄忽而卒。其賜錢二十萬，布百匹，穀三千斛。」</p>
                  <p>彪清儉好施，祿賜分與宗族，家無餘財。著書十二篇，號曰韋卿子。</p>
                  <p>族子義。義字季節。高祖父玄成，元帝時為丞相。初，彪獨徙扶風，故義猶為京兆杜陵人焉。</p>
                  <p>兄順，字叔文，平輿令。<span class="style7">平輿，縣名，屬汝南郡，故城在今豫州汝陽縣東北。</span>有高名。次兄豹，字季明。數辟公府，輒以事去。司徒劉愷復辟之，謂曰：「卿以輕好去就，爵位不躋。<span class="style7">躋，升也。</span>今歲垂盡，當選御史，意在相薦，子其宿留乎？」<span class="style7">宿留，待也。宿音秀。留音力救反。</span>豹曰：「犬馬齒衰，旅力已劣，<span class="style7">旅，衆也。尚書曰：「番番良士，旅力旣愆。」</span>仰慕崇恩，故未能自割。且眩瞀滯疾，不堪乆待，<span class="style7">眩，風疾也。瞀，亂也。謂視不明之貌也。眩音縣。瞀音亡溝反。</span>選薦之私，非所敢當。」遂跣而起。愷追之，徑去不顧。安帝西巡，徵拜議郎。</p>
                  <p>義少與二兄齊名，初仕州郡。太傅桓焉辟舉理劇，為廣都長，<span class="style7">廣都，縣名，屬蜀郡，故城在今益州成都縣東南。</span>甘陵、陳二縣令，<span class="style7">甘陵故城在今貝州清河縣西北。陳屬梁國，今陳州。</span>政甚有績，官曹無事，牢獄空虛。數上書順帝，陳宜依古典，考功黜陟，徵集名儒，大定其制。又譏切左右，貶刺竇氏。言旣無感，而乆抑不遷，以兄順喪去官。比辟公府，不就。廣都為生立廟。及卒，三縣吏民為義舉哀，若喪考妣。</p>
                  <p>豹子著，字休明。少以經行知名，不應州郡之命。大將軍梁冀辟，不就。延熹二年，桓帝公車備禮徵，至霸陵，稱病歸，乃入雲陽山，采藥不反。有司舉奏加罪，帝特原之。復詔京兆尹重以禮敦勸，<span class="style7">敦猶逼也。</span>著遂不就徵。靈帝即位，中常侍曹節以陳蕃、竇氏旣誅，海內多怨，欲借寵時賢以為名，<span class="style7">假借時賢寵榮以求美名，用解怨謗。</span>白帝就家拜著東海相。<span class="style7">東海王懿相也。即東海王彊四代孫。</span>詔書逼切，不得已，解巾之郡。<span class="style7">巾，幅巾也。旣服冠冕，故解幅巾。</span>政任威刑，為受罰者所奏，坐論輸左校。<span class="style7">左校，署名，屬將作也。</span>又後妻憍恣亂政，以之失名，竟歸，為姦人所害，隱者恥之。</p>
                  <p>贊曰：湛、霸奮庸，維寧兩邦。<span class="style7">尚書曰：「有能奮庸熙帝之載。」孔安國注曰；「奮，起也。庸，功也。」兩邦謂湛為平原太守，霸為淮平大尹。</span>淮人孺慕，徐寇要降。<span class="style7">徐寇謂徐異卿也。願要降司徒伏公。</span>弘實體遠，仁不忘本。<span class="style7">謂不忘糟糠妻也。</span>憙政多迹，彪明理損。牟公簡帝，身終上衮。</p>
                  <hr />
  </div>
		 <div class="next1"><a href="025.htm">上卷</a> / <a href="a03.htm">後漢書目錄</a> / <a href="027.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

