 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷二十七 ‧ 列傳第十七`   

* * *

宣秉　張湛　王丹　王良　杜林　郭丹　吳良　承宮　鄭均　趙典

宣秉字巨公，馮翊雲陽人也。少修高節，顯名三輔。哀、平際，見王氏據權專政，侵削宗室，有逆亂萌，遂隱遁深山，州郡連召，常稱疾不仕。王莽為宰衡，辟命不應。`周公為太宰，伊尹為阿衡，莽欲兼之，故以為號。`及莽篡位，又遣使者徵之，秉固稱疾病。更始即位，徵為侍中。建武元年，拜御史中丞。`前書曰，御史中丞，秦官，秩千石，在殿中蘭臺，掌圖籍祕書，外督部刺史，內領侍御史，糾察百寮。`光武特詔御史中丞與司隷校尉、尚書令會同並專席而坐，`續漢志曰「尚書令一人，千石，秦官。武帝用宦者，成帝用士人」也。`故京師號曰「三獨坐」。明年，遷司隷校尉。務舉大綱，簡略苛細，百僚敬之。`說文曰：「苛，細草也。」以喻煩雜也。`

秉性節約，常服布被，蔬食瓦器。帝甞幸其府舍，見而歎曰：「楚國二龔，不如雲陽宣巨公。」`二龔謂龔勝字君賔，龔舍字君倩，二人皆以清苦立節著名，事見前書。`即賜布帛帳帷什物。`周禮：「幕人，掌帷帟幄幕。」鄭玄曰：「在旁曰帷。」爾雅曰：「幬謂之帳。」軍法，五人為伍，二伍為什，則共其器物，故通謂生生之具為什物。`四年，拜大司徒司直。`司直，武帝元狩五年置，比二千石，掌佐丞相舉不法。哀帝元壽二年，改丞相為大司徒，中興因而不改，猶置司直。至建武十一年省司直，置長史一人，署諸曹事。至二十七年，司徒又去「大」字。見前書及續漢書。`所得祿奉輒以收養親族。其孤弱者，分與田地，自無擔石之儲。`前書音義曰：「齊人名小甖為擔，今江淮人謂一石為一擔。」擔音丁濫反。`六年，卒於官，帝敏惜之，除子彪為郎。`東觀記曰，彪官至玄菟太守。`

張湛字子孝，扶風平陵人也。矜嚴好禮，動止有則，居處幽室，必自修整，雖遇妻子，若嚴君焉。`周易家人卦曰：「家人有嚴君焉，父母之謂也。」`及在鄉黨，詳言正色，`詳，審也。`三輔以為儀表。`儀，法也。表，正也。書曰：「儀表萬邦。」`人或謂湛偽詐，湛聞而笑曰：「我誠詐也。人皆詐惡，我獨詐善，不亦可乎？」

成哀間，為二千石。王莽時，歷太守、都尉。

建武初，為左馮翊。在郡修典禮，設條敎，政化大行。後告歸平陵，望寺門而步。`告，請也。告歸謂請假歸。寺門即平陵縣門也。風俗通曰：「寺者，嗣也。理事之吏，嗣續於其中也。」`主簿進曰：「明府位尊德重，不宜自輕。」`郡守所居曰府。明府者，尊高之稱。前書韓延壽為東郡太守，門卒謂之明府，亦其義也。`湛曰：「禮，下公門，軾輅馬。`輅，大也。君所居曰路寑，車曰輅車，馬曰輅馬。軾，車前橫木也。乘車必正立，有所敬則撫軾，謂小俛也。禮記曰：「大夫士下公門，式輅馬。」鄭玄云：「所以廣敬。」`孔子於鄉黨，恂恂如也。`論語之文也。鄭玄云「恂恂，恭順貌」也。`父母之國，所宜盡禮，何謂輕哉？」`史記孔子謂門弟子曰：「魯，墳墓所處，父母之國也。」詩曰「惟桑與梓，必恭敬止」也。`

五年，拜光祿勳。`前書光祿勳本名郎中令，秦官，武帝改焉，秩中二千石，掌大夫、郎中從官。`光武臨朝，或有惰容，湛輒陳諫其失。常乘白馬，帝每見湛，輒言「白馬生且復諫矣」。

七年，以病乞身，拜光祿大夫，代王丹為太子太傅。及郭后廢，`建武十七年廢。`因稱疾不朝，拜太中大夫，居中東門候舍，`漢官儀曰：「洛陽十二門，東面三門，最北門名上東門，次南曰中東門。每門校尉一人，秩二千石；司馬一人，秩千石；候一人，秩六百石。」候舍，蓋候之所居。`故時人號曰中東門君。帝數存問賞賜。後大司徒戴涉被誅，`涉字叔平，兾州清河人也，坐所舉人盜金下獄。`帝彊起湛以代之。湛至朝堂，遺失溲便，`溲，小便也。溲音所流反。`因自陳疾篤，不能復任朝事，遂罷之。後數年，卒於家。

王丹字仲回，京兆下邽人也。哀、平時，仕州郡。王莽時，連徵不至。家累千金，隱居養志，好施周急。`周急謂周濟困急也。孔子曰：「君子周急不繼富。」`每歲農時，輒載酒肴於田閒，候勤者而勞之。`東觀記曰：「載酒肴，便於田頭大樹下飲食勸勉之，因留其餘酒肴而去。」`其墯孏者，`孏與嬾同，音力亶反。`恥不致丹，皆兼功自厲。邑聚相率，以致殷富。其輕黠游蕩廢業為患者，輒曉其父兄，使黜責之。沒者則賻給，親自將護。其有遭喪憂者，輒待丹為辦，鄉鄰以為常。行之十餘年，其化大洽，風俗以篤。

丹資性方絜，疾惡彊豪。時河南太守同郡陳遵，關西之大俠也。`遵字孟公，杜陵人也。見前書。`其友人喪親，遵為護喪事，賻助甚豐。丹乃懷縑一匹，陳之於主人前，曰：「如丹此縑，出自機杼。」遵聞而有慙色。自以知名，欲結交於丹，丹拒而不許。`東觀記曰：「更始時，遵為大司馬護軍，出使匈奴，過辭於丹。丹曰：『俱遭反覆，唯我二人為天所遺。今子當之絕域，無以相贈，贈子以不拜。』遂揖而別，遵甚恱之。」`

會前將軍鄧禹西征關中，軍糧乏，丹率宗族上麥二千斛。禹表丹領左馮翊，稱疾不視事，免歸。後徵為太子少傅。

時大司徒侯霸欲與交友，及丹被徵，遣子昱候於道。昱迎拜車下，丹下荅之。昱曰：「家公欲與君結交，何為見拜？」丹曰：「君房有是言，丹未之許也。」

丹子有同門生喪親，家在中山，白丹欲往奔慰。結侶將行，丹怒而撻之，`東觀記曰：「丹怒撻之五十。」`令寄縑以祠焉。`東觀記曰：「寄帛二匹以祠焉。」`或問其故。丹曰：「交道之難，未易言也。世稱管、鮑，次則王、貢。`史記曰：「管夷吾，潁上人。甞與鮑叔牙游，叔牙知其賢。管仲貧困，甞欺鮑叔牙，鮑叔牙終善遇之。管仲曰：『生我者父母，知我者鮑叔。』」前書，王吉字子陽，貢禹字少翁，並琅邪人也。二人相善，時人為之語：「王陽在位，貢禹彈冠。」言其趣舍同也。`張、陳凶其終，蕭、朱隙其末，`張耳、陳餘初為刎頸交，後構隙。耳後為漢將兵，殺陳餘於泜水之上。蕭育字次君，朱博字子元，二人為友，著聞當代，後有隙不終，故時以交為難。並見前書。`故知全之者鮮矣。」時人服其言。

客初有薦士於丹者，因選舉之，而後所舉者陷罪，丹坐以免。客慙懼自絕，而丹終無所言。尋復徵為太子太傅，乃呼客謂曰：「子之自絕，何量丹之薄也？」不為設食以罰之，相待如舊。其後遜位，卒于家。

王良字仲子，東海蘭陵人也。少好學，習小夏侯尚書。`夏侯建，大夏侯勝之從兄子也。建受尚書於勝，號小夏侯。見前書。`王莽時，寑病不仕，敎授諸生千餘人。

建武二年，大司馬吳漢辟，大應。三年，徵拜諫議大夫，數有忠言，以禮進止，朝廷敬之。遷沛郡太守。至蘄縣，稱病不之府，官屬皆隨就之，良遂上疾篤，乞骸骨，徵拜太中大夫。

六年，代宣秉為大司徒司直。在位恭儉，妻子不入官舍，布被瓦器。時司徒史鮑恢以事到東海，過候其家，而良妻布裙曳柴從田中歸。`東觀記曰：「徒跣曳柴。」`恢告曰：「我司徒史也，故來受書，欲見夫人。」妻曰：「妾是也。苦掾，無書。」`掾，即謂鮑恢，司徒之掾史也。言勞苦相過，更無書信。`恢乃下拜，歎息而還，聞者莫不嘉之。

後以病歸。一歲復徵，至滎陽，疾篤不任進道，乃過其友人。友人不肯見，曰：「不有忠言竒謀而取大位，何其往來屑屑不憚煩也？」`楊雄方言曰：「屑屑，不安也。秦、晉曰屑屑。」郭景純曰：「往來貌。」`遂拒之。良慙，自後連徵，輒稱病。詔以玄纁聘之，遂不應。後光武幸蘭陵，遣使者問良所苦疾，不能言對。詔復其子孫邑中傜役，卒於家。

論曰：夫利仁者或借仁以從利，體義者不期體以合義。`此言履行仁義，其事雖同，原其本心，真偽各異。利仁者謂心非好仁，但以行仁則於己有利，故假借仁道以求利耳。若天性自然，體合仁義者，舉措云為，不期於體，而冥然自合。禮記曰：「仁者安仁，智者利仁，畏罪者彊仁。」與人同功，其仁未可知；與人同過，其仁則可知。`季文子妾不衣帛，魯人以為美談。`文子，魯卿季孫行父之謚也。無衣帛之妾，無食粟之馬，君子是以知季文子忠於公室。相三君矣而無私積，可不謂忠乎？事見左傳。`公孫弘身服布被，汲黯譏其多詐。`公孫弘，淄川人也。武帝時為丞相。汲黯曰：「弘以三公而身服布被，詐也。」事見前書。`事實未殊而譽毀別議。何也？將體之與利之異乎？宣秉、王良處位優重，而秉甘疏薄，良妻荷薪，可謂行過乎儉。然當世咨其清，人君高其節，豈非臨之以誠哉！語曰：『同言而信，則信在言前；同令而行，則誠在令外。』不其然乎！`真偽之迹旣殊，人之信否亦異。同言而信，謂體仁與利仁，二人同出言，而人信服其真者，不信其偽者，則知信不由言，故言信在言前也。同令而行，意亦同也。此皆子思子累德篇之言，故稱「語曰」。`張湛不屑矜偽之誚，斯不偽矣。`屑猶介也。`王丹難於交執之道，斯知交矣。

杜林字伯山，扶風茂陵人也。`案杜鄴傳，鄴本魏郡繁陽人也，武帝時徙茂陵。`父鄴，成哀閒為涼州刺史。林少好學沈深，家旣多書，又外氏張竦父子喜文采，`鄴字子夏，祖父皆至郡守。鄴少孤。其母，張敞女也。鄴從敞子吉學，得其家書。竦即吉之子也。博學文雅過於敞。見前書。`林從竦受學，博洽多聞，時稱通儒。`風俗通曰：「儒者，區也。言其區別古今，居則翫聖哲之詞，動則行典籍之道，稽先王之制，立當時之事，此通儒也。若能納而不能出，能言而不能行，講誦而已，無能往來，此俗儒也。」`

初為郡吏。王莽敗，盜賊起，林與弟成及同郡范逡、孟冀等，`逡音七倫反。`將細弱俱客河西。道逢賊數千人，遂掠取財𧚌，褫奪衣服，`褫，解也，音直紙反。`拔刃向林等將欲殺之。冀仰曰：「願一言而死。將軍知天神乎？`言知天道有神乎。`赤眉兵衆百萬，所向無前，而殘賊不道，卒至破敗。今將軍以數千之衆，欲規霸王之事，不行仁恩而反遵覆車，不畏天乎？」`賈誼曰：「前車覆，後車誡。」詩曰：「不畏乎天，不媿乎人。」`賊遂釋之，俱免於難。

隗嚻素聞林志節，深相敬待，以為持書平。後因疾告去，辭還祿食。嚻復欲令彊起，遂稱篤。嚻意雖相望，且欲優容之，`望猶恨也。東觀記曰：「林寄嚻地，終不降志辱身，至簪蒿席草，不食其粟也。」`乃出令曰：「杜伯山天子所不能臣，諸侯所不能友，`禮記曰：「儒有上不臣天子，下不事諸侯，慎靜尚寬，砥礪廉隅，其規為有如此者。」`蓋伯夷、叔齊恥食周粟。`史記曰，伯夷、叔齊，孤竹君之子也。兄弟讓位，歸文王。後武王東伐紂，伯夷、叔齊扣馬諫曰：「父死不葬，爰及干戈，可謂孝乎？以臣伐君，可謂仁乎？」武王平殷亂，而二人恥之，義不食周粟，餓死於首陽山。`今且從師友之位，須道開通，使順所志。」林雖拘於嚻，而終不屈節。建武六年，弟成物故，嚻乃聽林持喪東歸。旣遣而悔，追令刺客楊賢於隴坻遮殺之。賢見林身推鹿車，載致弟喪，乃歎曰：「當今之世，誰能行義？我雖小人，何忍殺義士！」因亡去。

光武聞林已還三輔，乃徵拜侍御史，引見，問以經書故舊及西州事，甚恱之，賜車馬衣被。羣寮知林以名德用，甚尊憚之。京師士大夫，咸推其博洽。`東觀記曰：「林與馬援同鄉里，素相親厚。援從南方還，時林馬適死，援令子持馬一匹遺林，曰：『朋友有車馬之饋，可且以備乏。』林受之。居數月，林遣子奉書曰：『將軍內施九族，外有賔客，望恩者多。林父子兩人食列卿祿，常有盈，今送錢五萬。』援受之，謂子曰：『人當以此為法，是杜伯山所以勝我也。』」博，廣也。洽，徧也。言其所聞見廣大也。`

河南鄭興、東海衞宏等，`宏字敬仲，在儒林傳。`皆長於古學。興甞師事劉歆，林旣遇之，欣然言曰：「林得興等固諧矣，使宏得林，且有以益之。」及宏見林，闇然而服。濟南徐巡始師事宏，後皆更受林學。林前於西州得漆書古文尚書一卷，常寶愛之，雖遭難困，握持不離身。出以示宏等曰：「林流離兵亂，常恐斯經將絕。何意東海衞子、濟南徐生復能傳之，是道竟不墜於地也。古文雖不合時務，然願諸生無悔所學。」宏、巡益重之，於是古文遂行。

明年，大議郊祀制，多以為周郊后稷，漢當祀堯。詔復下公卿議，議者僉同，帝亦然之。林獨以為周室之興，祚由后稷，漢業特起，功不緣堯。祖宗故事，所宜因循。定從林議。`東觀記載林議曰：「當今政卑易行，禮簡易從，人無愚智，思仰漢德。基業特起，不因緣堯。堯遠於漢，人不曉信，言提其耳，終不說諭。后稷近周，人戶知之，又據以興，基由其祚。詩曰：『不愆不忘，率由舊章。』宜如舊制，以解天下之惑。」`

後代王良為大司徒司直。林薦同郡范逡、趙秉、申屠剛及隴西牛邯等，皆被擢用，士多歸之。十一年，司直官罷，以林代郭憲為光祿勳。內奉宿衞，外緫三署，`三署，左右中郎將及五官中郎將，皆管郎官也。見續漢書。`周密敬慎，選舉稱平。郎有好學者，輒見誘進，朝夕滿堂。

十四年，羣臣上言：「古者肉刑嚴重，則人畏法令；今憲律輕薄，故姦軌不勝。`左傳曰：「凡亂在外為姦，在內為軌。」`宜增科禁，以防其源。」詔下公卿。林奏曰：「夫人情挫辱，則義節之風損；法防繁多，則苟免之行興。孔子曰：『導之以政，齊之以刑，民免而無恥。導之以德，齊之以禮，有恥且格。』`皆論語之言也。政謂禁令，刑謂刑罰。格，來也。言為政之法，初訓導之以禁令，若有違則整齊之以刑罰，則人但免罪而已，而無恥慙之心。若敎導之以道德，整齊之以禮義，則人皆有恥慙之心，且皆來服。`古之明王，深識遠慮，動居其厚，不務多辟，周之五刑，不過三千。`五刑謂墨、劓、剕、宮、大辟也。尚書呂刑篇曰：「五刑之屬三千。」`大漢初興，詳覽失得，故破矩為圓，斲彫為樸，蠲除苛政，更立疏網，`史記曰：「漢興，破觚而為圜，斲彫而為樸，號為網漏吞舟之魚。」觚亦方也。老子曰：「天網恢恢，疏而不漏。」`海內歡欣，人懷寬德。及至其後，漸以滋章，吹毛索疵，詆欺無限。`老子曰：「法令滋章，盜賊多有。」前書曰：「有司吹毛求疵。」索，求也。詆欺謂飾非成釁，非其本罪。`果桃菜茹之饋，集以成臧，小事無妨於義，以為大戮，故國無廉士，家無完行。至於法不能禁，令不能止，上下相遁，為敝彌深。`遁猶回避也。前書曰：「上下相匿，以文避法焉。」`臣愚以為宜如舊制，不合翻移。」帝從之。

後皇太子彊求乞自退，封東海王，故重選官屬，以林為王傅。從駕南巡狩。時諸王傅數被引命，或多交游，不得應詔；唯林守慎，有召必至。餘人雖不見譴，而林特受賞賜，又辭不敢受，帝益重之。`東觀記曰：「王又以師數加饋遺，林不敢受，常辭以道上稟假有餘，苦以車重，無所置之。」`

明年，代丁恭為少府。`恭字子然，山陽人，在儒林傳。`二十二年，復為光祿勳。頃之，代朱浮為大司空，博雅多通，稱為任職相。明年薨，帝親自臨喪送葬，除子喬為郎。詔曰：「公侯子孫，必復其始，`左氏傳晉大夫辛廖之言。`賢者之後，宜宰城邑。其以喬為丹水長。」`丹水，縣，屬南陽。`

論曰：夫威彊以自禦，力損則身危；飾詐以圖己，詐窮則道屈；而忠信篤敬，蠻貊行焉者，誠以德之感物厚矣。`論語曰：「子張問行，子曰：『言忠信，行篤敬，雖蠻貊之邦行矣。』」`故趙孟懷忠，匹夫成其仁；`趙孟，晉大夫趙盾也。左傳曰：「晉靈公不君，趙盾驟諫之，靈公患焉，使鉏麑賊之。晨往，寑門闢矣，盛服將朝，尚早，坐而假寐。麑退而言曰：『不忘恭敬，民之主也。賊民之主不忠，棄君之命不信，有一於此，不如死也。』觸槐而死。」趙盾遂得全。論語曰：「有殺身以成仁，無求生以害仁。」`杜林行義，烈士假其命。易曰「人之所助者信」，有不誣矣。`易繫辭曰：「天之所助者順，人之所助者信。」不誣，言必蒙天人之助也。`

郭丹字少卿，南陽穰人也。父稚，成帝時為廬江太守，有清名。丹七歲而孤，小心孝順，後母哀憐之，為鬻衣𧚌，`鬻，賣也。`買產業。後從師長安，買符入函谷關，`符即繻也。前書音義曰：「舊出入關皆用傳。傳煩，因裂繻帛分持，後復出，合之以為符信。」買符，非真符也。東觀記曰「丹從宛人陳洮買入關符，旣入關，封符乞人」也。`乃慨然歎曰：「丹不乘使者車，終不出關。」`續漢志曰：「諸使車，皆朱班輪，四輻，赤衡軶。」`旣至京師，常為都講，諸儒咸敬重之。大司馬嚴尤請丹，辭病不就。王莽又徵之，遂與諸生逃於北地。更始二年，三公舉丹賢能，徵為諫議大夫，持節使歸南陽，安集受降。丹自去家十有二年，果乘高車出關，如其志焉。

更始敗，諸將悉歸光武，並獲封爵；丹獨保平氏不下，為更始發喪，衰絰盡哀。`喪服斬衰裳，上曰衰，下曰裳。麻在首要皆曰絰。首絰象緇布冠，要絰象大帶。絰之言實，衰之言摧，明中實摧痛也。平氏，縣名，屬南陽郡。`建武二年，遂潛逃去，敝衣閒行，涉歷險阻，求謁更始妻子，奉還節傳，因歸鄉里。太守杜詩請為功曹，丹薦鄉人長者自代而去。詩乃歎曰：「昔明王興化，卿士讓位，`毛萇詩傳曰：「虞、芮之君爭田，相謂曰：『西伯，仁人也，盍往質焉？』乃相與朝周。至其朝，士讓為大夫，大夫讓為卿。二國君乃慙而退。」`今功曹推賢，可謂至德。勑以丹事編署黃堂，`黃堂，大守之廳事。`以為後法。」

十三年，大司馬吳漢辟舉高弟，再遷并州牧，有清平稱。轉使匈奴中郎將，遷左馮翊。永平三年，代李訢為司徒。在朝廉直公正，與侯霸、杜林、張湛、郭伋齊名相善。明年，坐考隴西太守鄧融事無所據，策免。五年，卒於家，時年八十七。以河南尹范遷有清行，代為司徒。

遷字子廬，沛國人，初為漁陽太守，以智略安邊，匈奴不敢入界。及在公輔，有宅數畝，田不過一頃，復推與兄子。其妻常謂曰：「君有四子而無立錐之地，`史記楚優孟曰：「孫叔敖子無立錐之地。」`可餘奉祿，以為後世業。」遷曰：「吾備位大臣而蓄財求利，何以示後世！」在位四年薨，家無擔石焉。

後顯宗因朝會問羣臣郭丹家今何如，宗正劉匡對曰：「昔孫叔敖相楚，馬不秣粟，妻不衣帛，子孫竟蒙寑丘之封。`孫叔敖，楚莊王之相也，期思縣人。史記曰，楚之處士虞丘相進之，相楚，上下和合，吏無姦邪，遂霸諸侯。呂覽曰：「叔敖將死，戒其子曰：『王數封我矣，吾不受也。我死，王則封汝，必無受利地。楚越之閒有寑丘者，此其地不利而名甚惡，可長有者唯此也。』孫叔敖死，王以美地封其子，其子辭，請寑丘，至今不失。」寑丘，縣名，後漢改為固始，今光州固始縣也，有孫叔敖祠焉。`丹出典州郡，入為三公，而家無遺產，子孫困匱。」帝乃下南陽訪求其嗣。長子宇，官至常山太守。少子濟，趙相。

吳良字大儀，齊國臨淄人也。初為郡吏，`東觀記曰良為郡議曹掾。`歲旦與掾史入賀，門下掾王望舉觴上壽，諂稱太守功德。`東觀記曰：「王望言曰：『齊郡敗亂，遭離盜賊，不聞雞鳴犬吠之音。明府視事五年，土地開闢，盜賊滅息，五穀豐熟，家給人足。今日歲首，請上雅壽。』掾史皆稱萬歲。」`良於下坐勃然進曰：「望佞邪之人，欺諂無狀，願勿受其觴。」`東觀記曰「良時跪曰：『門下掾佞諂，明府勿受其觴。盜賊未盡，人庶困乏。今良曹掾，尚無絝。』望曰：『議曹惰窳，自無絝，寧足為不家給人足邪？』太守曰：『此生言是。』賜良鰒魚百枚」也。`太守斂容而止。讌罷，轉良為功曹；恥以言受進，終不肯謁。

時驃騎將軍東平王蒼聞而辟之，署為西曹。蒼甚相敬愛，上疏薦良曰：「臣聞為國所重，必在得人；報恩之義，莫大薦士。竊見臣府西曹掾齊國吳良，資質敦固，公方廉恪，躬儉安貧，白首一節；`言雖耆耄，志節不衰。`又治尚書，學通師法，`東觀記曰：「良習大夏侯尚書。」`經任博士，行中表儀。宜備宿衞，以輔聖政。臣蒼榮寵絕矣，`絕猶極也。`憂責深大，私慕公叔同升之義，懼於臧文竊位之罪，`公叔文子，衞大夫公孫拔之謚也。文子家臣名僎，操行與文子同，文子乃升進之於公，與之同為大夫。臧文仲，魯大夫臧孫辰也。時柳下惠為士師，文仲知其賢而不進達之，孔子譏之曰：「臧文仲其竊位者歟！知柳下之賢而不與立。」事並見論語也。`敢秉愚瞽，犯冒嚴禁。」顯宗以示公卿曰：「前以事見良，鬚髮皓然，衣冠甚偉，夫薦賢助國，宰相之職，蕭何舉韓信，設壇而拜，不復考試。`蕭何薦韓信於高祖曰：「陛下必欲爭天下，非信無可與計者。」漢王於是設壇場，拜信為大將軍。見前書。`今以良為議郎。」

永平中，車駕近出，而信陽侯陰就干突禁衞，車府令徐匡鉤就車，`鉤，留也。`收御者送獄。詔書譴匡，匡乃自繫。良上言曰：「信陽侯就倚恃外戚，干犯乘輿，無人臣禮，為大不敬。匡執法守正，反下于理，臣恐聖化由是而㢮。」`㢮，廢也。`帝雖赦匡，猶左轉良為即丘長。`即丘，縣名，屬東海郡，即左氏傳之祝丘也，故城在今沂州臨沂縣東南。`後遷司徒長史。`哀帝改丞相為大司徒，司直仍舊，中興因之不改。建武十一年省司直，置長史。`每處大議，輒據經典，不希旨偶俗，以徼時譽。`希猶瞻望也。`後坐事免。復拜議郎，卒於官。

承宮字少子，`世本承姓，衞大夫成叔承之後也。`琅邪姑幕人也。少孤，年八歲為人牧豕。鄉里徐子盛者，以春秋經授諸生數百人，宮過息廬下，樂其業，因就聽經，遂請留門下，`續漢書曰：「宮過徐子盛，好之，因棄其豬而留聽經。豬主怪其不還，求索得宮，欲笞之。門下生共禁止，因留之。」`為諸生拾薪。執苦數年，勤學不倦。`續漢書曰：「宮甞出行，得虎所殺鹿，持歸，肉分門下，取皮上師，師不受，宮因棄之。人問其故，宮曰：『旣已與人，義不可復取。』」`經典旣明，乃歸家敎授。遭天下喪亂，遂將諸生避地漢中，後與妻子之蒙陰山，`蒙陰，縣名，屬太山郡，有蒙山，在今沂州新泰縣東南。`肆力耕種。禾黍將孰，人有認之者，宮不與計，推之而去，由是顯名。三府更辟，皆不應。`三府謂太尉、司徒、司空府。`

永平中，徵詣公車。車駕臨辟雍，召宮拜博士，遷左中郎將。數納忠言，陳政，論議切愨，朝臣憚其節，名播匈奴。時北單于遣使求得見宮，顯宗勑自整飾，宮對曰：「夷狄眩名，非識實者也。臣狀醜，不可以示遠，宜選有威容者。」`續漢書曰：「夷狄聞臣虛稱，故欲見臣。臣醜陋形寑，不如選長大有威容者示之也。」`帝乃以大鴻臚魏應代之。十七年，拜侍中祭酒。建初元年，卒，肅宗襃歎，賜以冢地。妻上書乞歸葬鄉里，復賜錢三十萬。`續漢書曰：「宮子疊，官至濟陰太守。」`

鄭均字仲虞，東平任城人也。少好黃老書。兄為縣吏，`東觀記曰：「兄仲，為縣游徼。」`頗受禮遺，均數諫止，不聽。即脫身為傭，歲餘，得錢帛，歸以與兄。曰：「物盡可復得，為吏坐臧，終身捐棄。」兄感其言。遂為廉絜。均好義篤實，養寡嫂孤兒，恩禮敦至。`東觀記曰：「均失兄，養孤兄子甚篤，已冠娶，出令別居，並門，盡推財與之，使得一尊其母，然後隨護視振給之。」`常稱病家廷，不應州郡辟召。郡將欲必致之，使縣令譎將詣門，`譎，詐也。`旣至，卒不能屈。均於是客於濮陽。`濮陽，今濮州縣。`

建初三年，司徒鮑昱辟之，後舉直言，並不詣。六年，公車特徵，再遷尚書，數納忠言，肅宗敬重之。後以病乞骸骨，拜議郎，告歸，因稱病篤，帝賜以衣冠。`東觀記曰：「均遣子英奉章詣闕，詔召見英，問均所苦，賜以冠幘錢布。」`

元和元年，詔告廬江太守、東平相曰：`以毛義廬江人，鄭均東平人，故告二郡守相也。`「議郎鄭均，束脩安貧，恭儉節整，前在機密，以病致仕，守善貞固，黃髮不怠。又前安邑令毛義，躬履遜讓，比徵辭病，淳絜之風，東州稱仁。書不云乎：『章厥有常，吉哉！』`章，明也。吉，善也。言為天子當明顯其有常德者，優其稟餼，則政之善也。尚書咎繇謩之言。`其賜均、義穀各千斛，常以八月長吏存問，賜羊酒，顯茲異行。」`東觀記曰：「賜羊一頭，酒二斗，終其身。」問遺賢良，必以八月，諸物老成，故順其時氣助養育之也。故月令「仲秋之月養衰老，授几杖，行糜粥飲食」，鄭玄注云「助老氣也」。`明年，帝東巡過任城，乃幸均舍，勑賜尚書祿以終其身，`續漢志曰：「尚書秩六百石，祿每月七十石。」`故時人號為「白衣尚書」。永元中，卒於家。

趙典字仲經，蜀郡成都人也。父戒，為太尉，`謝承書曰：「典，太尉戒之叔子也。」`桓帝立，以定策封厨亭侯。典少篤行隱約，`隱猶靜也。約，儉也。`博學經書，弟子自遠方至。`謝承書曰：「典學孔子七經、河圖、洛書，內外蓺術，靡不貫綜，受業者百有餘人。」`建和初，四府表薦，`四府，太尉、司徒、司空、大將軍府也。謝承書曰：「典性明達，志節清亮。益州舉茂才，以病辭，太尉黃瓊、胡廣舉有道、方正，皆不應。桓帝公車徵，對策為諸儒之表。」`徵拜議郎，侍講禁內，再遷為侍中。時帝欲廣開鴻池，典諫曰：「鴻池汎溉，已且百頃，猶復增而深之，非所以崇唐虞之約己，遵孝文之愛人也。」帝納其言而止。`墨子曰：「堯舜堂高三尺，土階三等，茅茨不翦，采椽不斲，飯土簋、歠土鉶，糲粱之飯，藜藿之羹，夏日葛衣，冬日鹿裘。」是約己也。文帝甞欲作露臺，召匠計之，曰直百金。帝曰：「百金，中人十家之產，何以臺為！」宮室苑囿無所增益，有不便，輒弛以利人，是愛人也。`

父卒，襲封。出為弘農太守，轉右扶風。公事去官，徵拜城門校尉，轉將作大匠，遷少府，又轉大鴻臚。時恩澤諸侯以無勞受封，羣臣不恱而莫敢諫，典獨奏曰：「夫無功而賞，勞者不勸，上忝下辱，亂象干度。`左傳曰：「國無政，不用善，則自取讁於日月之災，故政不可不慎。務三而已，一曰擇人，二曰因人，三曰從時。」前書曰，成帝時，同日封王氏五侯，其日，天氣赤，黃霧四塞。哀帝封丁、傅日亦然。是不用善人，則亂象干度。`且高祖之誓，非功臣不封。`史記功臣侯表曰：「高祖與功臣約曰：『非劉氏不王，非有功不侯。不如是，天下共擊之。』」`宜一切削免爵土，以存舊典。」帝不從。頃之，轉太僕，遷太常。朝廷每有災異疑議，輒諮問之。`謝承書曰「天子宗典道懿，尊為國師，位特進。七為列卿，寑布被，食用瓦器」也。`典據經正對，無所曲折。每得賞賜，輒分與諸生之貧者。後以諫爭違旨，免官就國。

會帝崩，時禁藩國諸侯不得奔弔，典慨然曰：「身從衣褐之中，致位上列。`褐，織毛布之衣，貧者所服。`且鳥烏反哺報德，況於士邪！」`小爾雅曰：「純黑而反哺者謂之烏。」春秋元命包曰：「烏，孝鳥也。」`遂解印綬符策付縣，而馳到京師。州郡及大鴻臚並執處其罪，而公卿百寮嘉典之義，表請以租自贖，詔書許之。再遷長樂少府、衞尉。公卿復表典篤學博聞，宜備國師。會病卒，`謝承書曰：「靈帝即位，典與竇武、王暢、陳蕃等謀共誅中常侍曹節、侯覽、趙忠等，皆下獄自殺。」不言病卒。`使者弔祠。竇太后復遣使兼贈印綬，謚曰獻侯。

典兄子謙，謙弟溫，相繼為三公。

謙字彥信，初平元年，代黃琬為太尉。獻帝遷都長安，以謙行車騎將軍，為前置。明年病罷。復為司隷校尉。車師王侍子為董卓所愛，數犯法，謙收殺之。卓大怒，殺都官從事，而素敬憚謙，故不加罪。轉為前將軍，遣擊白波賊，有功，封郫侯。`郫音盤眉反。`李傕殺司徒王允，復代允為司徒，數月病免，拜尚書令。是年卒，謚曰忠侯。

溫字子柔，初為京兆郡丞，`前書，三輔丞，武帝元鼎四年置，秩六百石。`歎曰：「大丈夫當雄飛，安能雌伏！」遂棄官去。遭歲大飢，散家糧以振窮餓，所活萬餘人。獻帝西遷都，為侍中，同輿輦至長安，封江南亭侯，代楊彪為司空，免，頃之，復為司徒，錄尚書事。

時李傕與郭汜相攻，傕遂虜掠禁省，劫帝幸北塢，外內隔絕。傕素疑溫不與己同，乃內溫於塢中，又欲移乘輿於黃白城。溫與傕書曰：「公前託為董公報讎，然實屠陷王城，殺戮大臣，天下不可家見而戶說也。今與郭汜爭睚眥之隙，以成千鈞之讎，`睚眥，解見竇融傳。三十斤為鈞，言其重。`人在塗炭，各不聊生。曾不改悟，遂成禍亂。朝廷仍下明詔，欲令和解。上命不行，威澤日損。而復欲移轉乘輿，更幸非所，此誠老夫所不達也。於易，一為過，再為涉，三而弗改，滅其頂，凶。`滅，沒也。周易大過上六曰：「過涉滅頂，凶。」王弼曰：「處大過之極，過之甚者也。涉難過甚，故至于滅頂，凶也。」`不如早共和解，引軍還屯，上安萬乘，下全人民，豈不幸甚。」傕大怒，欲遣人殺溫。李傕從弟應，溫故掾也，諫之數日，乃獲免。

溫從車駕都許。建安十三年，以辟司空曹操子丕為掾，操怒，奏溫辟臣子弟，選舉不實，免官。是歲卒，年七十二。

贊曰：宣、鄭、二王，奉身清方。杜林據古，張湛矜莊。典以義黜，`謂棄郡奔喪，以租贖罪也。`宮由德揚。大儀鵠髮，見表憲王。`鵠髮，白髮。`少卿志仕，終乘高箱。

* * *

[上卷](026.md) / [後漢書目錄](a03.md) / [下卷](028a.md) /			  

    