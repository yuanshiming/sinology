 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷二十八下 ‧ 列傳第十八下`   

* * *

馮衍

建武末，上疏自陳曰：

　　臣伏念高祖之略而陳平之謀，毀之則疏，譽之則親。`史記曰，魏無知薦陳平於高祖，高祖以平為將。絳、灌等咸譖平曰：「雖美丈夫，如冠玉耳，居家盜嫂。今大王令護軍，諸將金多者得善處，金少者得惡處。」高祖讓魏無知。無知曰：「臣所言者能也，陛下所問者行也。楚漢相拒，臣進竒謀之士。盜嫂受金，又何足疑。」高祖乃令平盡護諸將也。`以文帝之明而魏尚之忠，繩之以法則為罪，施之以德則為功。`魏尚，槐里人，文帝時為雲中守，匈奴不近雲中。後坐上首虜差六級，下之吏，罰作之。馮唐諫文帝曰：「臣愚以為陛下法太明，罰太重，賞太輕。」帝恱。是日令唐持節赦尚，復以為雲中守也。`逮至晚世，董仲舒言道德，見妒於公孫弘，`史記曰，董仲舒為人廉直，公孫弘習春秋不如董生。弘希時用事，位至公卿，仲舒以弘為從諛，弘嫉之。時膠西王帝兄，驕縱，弘乃言於上曰：「獨仲舒可使相膠西。」膠西王素聞仲舒有行，亦善待之。`李廣奮節於匈奴，見排於衞青，`史記曰，李廣，隴西成紀人也。為前將軍，從衞青討匈奴。青不使當匈奴，廣乃失道後期，青令對簿，廣乃引刀自刎。知與不知，莫不流涕。`此忠臣之常所為流涕也。臣衍自惟微賤之臣，上無無知之薦，下無馮唐之說，乏董生之才，寡李廣之埶，而欲免讒口，濟怨嫌，豈不難哉！

　　臣衍之先祖，以忠貞之故，成私門之禍。`衍之祖馮參忠正，不屈節於王氏五侯。參姊為中山王太后，後為哀帝祖母，傳太后陷以大逆，參自殺，親族死者十七人。見前書。`而臣衍復遭擾攘之時，值兵革之際，不敢回行求時之利，`回，邪也。`事君無傾邪之謀，將帥無虜掠之心。衞尉陰興，敬慎周密，內自修勑，外遠嫌疑，故敢與交通。興知臣之貧，數欲本業之。`欲遺其財，為立基本生業也。`臣自惟無三益之才，不敢處三損之地，固讓而不受之。`論語載孔子言曰「益者三友，損者三友」，故衍引以為言也。`昔在更始，太原執貨財之柄，居蒼卒之閒，據位食祿二十餘年，而財產歲狹，居處日貧，家無布帛之積，出無輿馬之飾。於今遭清明之時，飭躬力行之秋，`力行謂盡力行善道也。禮記曰「好問近於智，力行近乎仁」也。`而怨讎叢興，譏議橫世。蓋富貴易為善，貧賤難為工也。疏遠壟畒之臣，無望高闕之下，惶恐自陳，以救罪尤。

書奏，猶以前過不用。

衍不得志，退而作賦，又自論曰：

　　馮子以為夫人之德，不碌碌如玉，落落如石。`老子道德經之詞也。言可貴可賤，皆非道真。玉貌碌碌，為人所貴，石形落落，為人所賤，賤旣失矣，貴亦未得。言當處才不才之閒。`風興雲蒸，一龍一蛇，與道翱翔，與時變化，夫豈守一節哉？`風興雲蒸，言相須也。東方朔誡子書曰：「聖人之道，一龍一蛇，形見神臧，與物變化，隨時之宜，無有常處。」化音協韻音花。`用之則行，舍之則臧，進退無主，屈申無常。故曰：「有法無法，因時為業，有度無度，與物趣舍。」`史記司馬談之詞也。言法度是非，皆隨時俗。物所趨則向之，所舍則違之，所謂隨時之義也。`常務道德之實，而不求當世之名，闊略杪小之禮，蕩佚人閒之事。`放蕩縱逸，不拘恒俗也。`正身直行，恬然肆志。顧甞好俶儻之策，時莫能聽用其謀，`顧猶及也。俶儻，卓異貌也。`喟然長歎，自傷不遭。`遭，遇也。`乆棲遟於小官，不得舒其所懷。`棲遲猶偃息也。`抑心折節，意悽情悲。夫伐冰之家，不利雞豚之息；`言食厚祿不當求小利也。禮記曰：「畜馬乘，不察於雞豚。伐冰之家不畜牛羊。」伐冰謂卿大夫以上，以其喪祭得賜冰，故言伐冰也。韓詩外傳曰「天子不言多少，諸侯不言利害，大夫不言委積，四馬之家不持雞豚之息，伐冰之家不恃牛羊之入」也。`委積之臣，不探市井之利。`韓詩外傳曰「千乘之君不通貨財，委積之臣不操市井之利，是以貧窮有所勸，而孤寡有所措」也。`況歷位食祿二十餘年，而財產益狹，居處益貧。惟夫君子之仕，行其道也。慮時務者不能興其德，為身求者不能成其功。`言不可兼也。`去而歸家，復羇旅於州郡，身愈據職，家彌窮困，卒離飢寒之災，有喪元子之禍。

　　先將軍葬渭陵，哀帝之崩也，營之以為園。`奉世為右將軍，即衍之曾祖，故言「先將軍」。渭陵，元帝陵，在長安北五十里。哀帝義陵在長安北四十六里。奉世墓入義陵塋中，所以衍不得入葬而別求也。`於是以新豐之東，鴻門之上，壽安之中，`太上皇思東歸，乃遷豐邑人於此立縣，故曰新豐。鴻門，阪名。前書音義曰：「在新豐東十七里，舊大道北下阪口。」`地埶高敞，四通廣大，南望酈山，北屬涇渭，東瞰河華，龍門之陽，三晉之路，`龍門，河所經，今絳州縣也。三晉謂韓、趙、魏也。`西顧酆鄗，周秦之丘，宮觀之墟，`酆、鄗，二水名，周文王都酆，武王都鄗。秦本封在隴西秦縣，周平王東遷以後，秦始有岐周之地，故緫言周秦之丘。丘亦墟也。`通視千里，覽見舊都，遂定塋焉。`衍墓在今新豐縣南四里。`退而幽居。蓋忠臣過故墟而歔欷，孝子入舊室而哀歎。`史記曰，箕子朝周過殷墟，咸生禾黍，箕子傷之，欲哭則不可，欲泣為其近婦人，乃作麥秀之詩。殷人聞之，皆為流涕。禮記檀弓曰「反哭升堂，反諸其所作也。入室，反諸其所養也。反而亡焉，失之，哀於是為甚」也。`每念祖考，著盛德於前，垂鴻烈於後，遭時之禍，墳墓蕪穢，春秋蒸甞，昭穆無列。`司馬相如賦曰：「墳墓蕪穢而不修。」父為昭，子為穆，昭南面，穆北面也。`年衰歲暮，悼無成功，將西田牧肥饒之野，殖生產，修孝道，營宗廟，廣祭祀。然後闔門講習道德，觀覽乎孔老之論，庶幾乎松喬之福。`列仙傳，赤松子，神農時雨師也。服水玉，能入火不燒。常止西王母石室中，能隨風上下。王子喬，周靈王太子晉也。好吹笙，作鳳鳴，游伊洛之閒，道人浮丘公接以上嵩高山，遂仙去也。`上隴阪，陟高岡，游精宇宙，流目八紘。`尹文子曰：「四方上下曰宇。」蒼頡篇曰：「舟輿所屆曰宙。」淮南子曰「九州之外乃有八夤，八夤之外乃有八紘」也。`歷觀九州山川之體，追覽上古得失之風，愍道陵遟，傷德分崩。夫覩其終必原其始，故存其人而詠其道。疆理九野，經營五山，眇然有思陵雲之意。`疆，界也。理，正也。詩曰：「我疆我理。」九野謂九州之野。經營猶往來。五山即五岳也。`乃作賦自厲，命其篇曰顯志。顯志者，言光明風化之情，昭章玄妙之思也。其辭曰：

　　開歲發春兮，百卉含英。`開、發，皆始也。爾雅曰：「春為發生。」卉，草也。楚詞曰：「獻歲發春兮。」`甲子之朝兮，汨吾西征。`君子舉事尚早，故以朝言之。汨，行貌。楚詞曰：「汨吾南征。」汨音于筆反。`發軔新豐兮，裵回鎬京。`軔，止車木也。將行，故發之。`陵飛廉而太息兮，登平陽而懷傷。`飛廉，觀名。武帝元封二年立於長安，上有銅飛廉，因以名焉。前書音義曰：「飛廉，神禽，能致風氣，有角而蛇尾，文如豹文。」平陽，縣名，故城在今岐州岐山縣西南。`悲時俗之險阨兮，哀好惡之無常。`時旣險薄，所以好惡不同。楚詞曰「悲時俗之迫阨」也。`棄衡石而意量兮，隨風波而飛揚。`衡，秤衡也。三十斤為鈞，四鈞為石。言時人棄衡石以意測量，諭背法度也。隨風波而飛揚，言無志操也。`紛綸流於權利兮，親靁同而妒異；獨耿介而慕古兮，豈時人之所憙？`言時俗溺於權利也。同己則親之，異己則妒之，今己不與之同，所以見惡也。`沮先聖之成論兮，𢤧名賢之高風；忽道德之珍麗兮，務富貴之樂耽。`沮，敗也。𢤧，陵也。耽亦樂也。言時人之行如此。`遵大路而裵回兮，履孔德之窈冥；固衆夫之所眩兮，孰能觀於無形？`遵，循也。大路，大道也。老子曰：「大道泛兮。」又曰：「孔德之容，窈兮冥兮，其中有精。」又曰：「大象無形。」孔之為言空也。窈冥謂幽玄也。道以空為主，故無物而不容。時俗眩於名利，孰能觀大象無形哉？`行勁直以離尤兮，羌前人之所有；內自省而不慙兮，遂定志而弗改。`離，遭也。尤，過也。羌，語發聲也。言古人有為勁直行而遭尤過者，有之矣，即屈原、賈誼之流也。衍內自省察，不慙於古人，遂守志不改也。`欣吾黨之唐虞兮，愍吾生之愁勤；聊發憤而揚情兮，將以薄夫憂心。`傷己不逢堯舜也。薄，散也。`往者不可攀援兮，來者不可與期；病沒世之不稱兮，願橫逝而無由。`言唐虞往，不可攀援而及，將來賢哲，又不可豫期。所病終身之後，名譽不稱；又願縱橫遠逝，而其路無由也。論語孔子曰：「君子疾沒世而名不稱焉。」`

　　陟雍畤而消搖兮，超略陽而不反。念人生之不再兮，悲六親之日遠。`雍，縣名，屬右扶風，故城在今岐州雍縣南。畤者止也，神靈之所止也。史記曰，秦并天下，祠雍四畤，漢加黑帝，謂之五畤。消搖猶觀望也。超，過也。略陽，縣名，屬天水郡，今隴州隴城縣也。六親，夫婦、父子、兄弟也。`陟九嵕而臨𡸚嶭兮，聽涇渭之波聲。`𡸚嶭，山，一名嵯峨，在今三原縣北。𡸚音才結反，嶭音五結反。`顧鴻門而歔欷兮，哀吾孤之早零。何天命之不純兮，信吾罪之所生；傷誠善之無辜兮，齎此恨而入冥。`零，落也。吾孤早零，即上所謂「喪元子」者也。子旣早殀，未有邪僻，故云誠善。辜，罪也。冥謂地也。齎恨入冥，言死有餘恨也。`嗟我思之不遠兮，豈敗事之可悔？雖九死而不眠兮，恐余殃之有再。淚汍瀾而雨集兮，氣滂浡而雲披；心怫鬱而紆結兮，意沈抑而內悲。`言已往者託於貴戚之權，幾陷誅戮之罪，此由我思慮不深遠。已敗之事，悔之無及，雖復九死而目不瞑，言怨恨之深也。楚詞曰：「雖九死其猶未悔。」眠即瞑也。今縱飭躬自勗，又恐殃禍至再，所以淚落意沈，氣憤心結也。`

　　瞰太行之嵯峨兮，觀壺口之崢嶸；悼丘墓之蕪穢兮，恨昭穆之不榮。`太行山在上黨南，壺口山在上黨東。衍之遠祖馮亭為韓上黨守，以上黨降趙，趙封亭三萬戶，號華陽君。死因葬上黨，其墓在今潞州上黨縣西。衍在關中，遙相望之，即序所謂「通視千里，覽見舊都」者也。嵯峨，高大貌。崢嶸，深邃貌。`歲忽忽而日邁兮，壽冉冉其不與；恥功業之無成兮，赴原野而窮處。`與猶待也。楚詞曰：「日忽忽其將暮。」又曰：「老冉冉其將至。」功業無成，情多憂憤，故赴原野而窮居。`昔伊尹之干湯兮，七十說而乃信；皐陶釣於靁澤兮，賴虞舜而後親。無二士之遭遇兮，抱忠貞而莫達；率妻子而耕耘兮，委厥美而不伐。`伊尹名摯，負鼎俎以干湯。七十說而乃信，謂年七十說湯乃得信也。皇甫謐帝王記曰：「伊摯豐下兌上，色黑而短，僂身而下聲，年七十而不遇。湯聞其賢，設朝禮而見之，摯乃說湯致於王道。」信音申。呂氏春秋曰：「舜陶於河濵，漁於雷澤。」今言皐陶，未詳。雷澤在今濮州雷澤縣東也。`韓盧抑而不縱兮，騏驥絆而不試；獨慷慨而遠覽兮，非庸庸之所識。`戰國策曰，齊欲伐魏，淳于髡謂齊王曰：「韓盧，天下之壯犬也。」淮南子曰：「絆騏驥而求千里。」衍喻己有高才而不申，所以獨慷慨遠覽，非庸庸之徒所能識也。識，協韻音志。`卑衞賜之阜貨兮，高顏回之所慕；重祖考之洪烈兮，故收功於此路。`卑，賤也。阜，積也。衍賤子貢貨殖，慕顏回樂道，所以不從流俗，專心貞固者，以其祖考功業隆大，若苟求富貴，恐致點辱，故於此路收功也。`循四時之代謝兮，分五土之刑德；相林麓之所產兮，甞水泉之所殖。修神農之本業兮，採軒轅之竒策；追周棄之遺敎兮，軼范蠡之絕迹。`周禮五土，一曰山林，二曰川瀆，三曰丘陵，四曰墳衍，五曰原隰。家語曰：「地東西為緯，南北為經。山為積德，川為積刑。」穀梁傳曰：「林屬於山曰麓。」周禮曰：「山林動物宜毛，植物宜皁。」淮南子曰：「汾水濁宜麻，濟水和宜麥，河水調宜菽，洛水輕利宜禾，渭水多力宜黍，江水肥宜稻。」管子曰：「四七二十八尺而至於泉，其水白而甘，宜黍秫。三七二十一尺而至於泉，其水黃而有臭，宜大菽與麥。二七一十四尺至於泉，其味鹹，宜稻與麥。」此甞水泉之所殖也。周易曰：「神農氏斲木為耜，揉木為耒，耒耜之利以敎天下，蓋取諸益。」周書曰：「神農之時，天雨粟，神農耕而種之。」軒轅，黃帝也。大戴禮曰：「黃帝時播百穀草木，節用水火財物，人得其利。」周棄，帝嚳之子。為兒之時，其游戲好種樹麻菽，及成人，遂好耕農，相地之宜，人皆法則之。帝堯聞之，舉棄為農師，天下得其利，故言遺敎。軼，過也。范蠡，南陽人，事越王句踐，苦身戮力，竟滅吳報恥。旣而以為大名之下，難以乆居，乃與其私屬乘舟浮海以行，變姓名，適齊為鴟夷子皮，之陶為朱公，終身不返。是絕迹也。`陟隴山以踰望兮，眇然覽於八荒；風波飄其並興兮，情惆悵而增傷。`踰猶遙也，古字通。八荒，八方荒遠之地。`覽河華之泱漭兮，望秦晉之故國。憤馮亭之不遂兮，慍去疾之遭惑。`馮亭以上黨降趙，秦破趙於長平而亭死，故言不遂。慍，怨也。馮去疾為秦丞相，胡亥元年，用趙高計，始皇大臣咸見誅戮，無遺脫者，是遭惑也。亭及去疾皆衍之先，故遠懷憤怨也。泱音烏朗反。漭音莽。`

　　流山岳而周覽兮，徇碣石與洞庭；浮江河而入海兮，泝淮濟而上征。`碣石，海畔山也，在今平州東。洞庭，湖名也，中有洞庭山，在今岳州西南。衍旣不同流俗，情多憤怨，故假言涉歷江山，周流河海。屈原云「吾將遠逝以自適，路脩遠以周流」之類也。`瞻燕齊之舊居兮，歷宋楚之名都；哀羣后之不祀兮，痛列國之為墟。`燕都薊，今薊縣也。齊都營丘，今臨淄縣也。宋都睢陽，今宋州也。楚初都丹陽，在歸州；後都郢，在今荊州；至考烈王為秦所逼，又徙都壽春，今壽州也。不祀言皆絕也，臧文仲曰「咎陶、庭堅不祀」也。`馳中夏而升降兮，路紆軫而多艱；講聖哲之通論兮，心愊憶而紛紜。`紆軫猶盤曲也。愊憶猶鬱結也。紛紜猶瞀亂也。愊音普逼反。`惟天路之同軌兮，或帝王之異政；堯舜煥其蕩蕩兮，禹承平而革命。`惟，思也。言思上天之路，軌躅則同，而帝王政敎參差有異。班固曰：「仰天路而同軌。」白虎通曰：「德合天者稱帝，仁義合者稱王。」故言異政也。煥，文章貌。蕩蕩，政化平暢貌。論語孔子曰：「唯天為大，唯堯則之，煥乎其有文章，蕩蕩乎人無能名焉。」堯舜同道，故兼言之。舜禪位於禹，禹承堯舜之後而改制度，禪子，故曰承平革命也。`并日夜而幽思兮，終悇憛而洞疑；高陽𢤧其超遠兮，世孰可與論茲？`孔子曰：「吾甞終日不食，終夜不寑，以思。」楚詞云：「心悇憛而懷惑。」廣蒼云：「悇憛，禍福未定也。」悇音它乎反，憛音它紺反。本或作「㤞憏」，㤞音丑加反，憏音丑制反，未定也。高陽，帝顓頊之號也。洞亦不定也。史記曰：「虛愒洞疑。」又曰：「高陽氏沈深而有謀，疏通而知事。」以有其謀而疏通，故欲與之論事。`訊夏啟於甘澤兮，傷帝典之始傾；頌成康之載德兮，詠南風之歌聲。`訊，問也。啟，禹子也。尚書曰：「啟與有扈戰于甘之野。」孔安國注云：「有扈與夏同姓，恃親而不恭，故啟征之於甘野。」甘野在今鄠縣。啟旣德薄，同姓相攻，故傷帝典之傾也。易曰：「德積載。」史記曰：「成康之際，天下安寧，刑錯三十餘年而不用。」周南、召南，謂國風之首篇。歌文王之德，故詠之也，非舜南風之歌。`思唐虞之晏晏兮，揖稷契與為朋；苗裔紛其條暢兮，至湯武而勃興。`尚書考靈耀曰：「放勛欽明文塞安晏晏。」鄭玄注曰：「寬容覆載謂之晏。」稷名棄，為堯后稷。契為堯司徒。契十四葉孫號湯，滅夏桀而王有天下。后稷十六葉孫周武王，滅殷紂而王天下。勃，盛貌也。左傳曰：「其興也勃焉。」`昔三后之純粹兮，每季世而窮禍；弔夏桀於南巢兮，哭殷紂於牧野。`三后，夏、殷、周也。惜其不能始終純茂，每至末代，必窮其災禍。湯放桀於南巢，武王滅紂於牧野，周之季葉，幽王為西戎所殺也。離騷曰：「昔三后之純粹，何桀紂之昌披！」南巢，地名，廬州巢縣也。孔安國曰「牧野，紂近郊三十里地名」也，在今衞州也。`詔伊尹於亳郊兮，享呂望於酆洲；功與日月齊光兮，名與三王爭流。`詔，召也。亳，湯都。呂望，周太師，翼周滅殷者也。酆，文王所都，在京兆杜陵亭。水中可居曰洲也。`

　　楊朱號乎衢路兮，墨子泣乎白絲；知漸染之易性兮，怨造作之弗思。`淮南子曰：「楊子見逵路而哭之，為其可以南，可以北，傷其本同而末異也。」墨子曰「墨子見染絲，歎曰，染於蒼則蒼，染於黃則黃，五入之則為五色，故染不可不慎。非獨絲也，國亦有染，湯染伊尹，紂染惡來」也。先王正道，規摹有常，苟生穿鑿，則岐路競起，故墨子知漸染之易性，楊朱悲造作之弗思。`美關雎之識微兮，愍王道之將崩；拔周唐之盛德兮，捃桓文之譎功。`薛夫子韓詩章句曰：「詩人言雎鳩貞絜，以聲相求，必於河之洲，蔽隱無人之處。故人君動靜，退朝入于私宮，妃后御見，去留有度。今人君內傾於色，大人見其萌，故詠關雎，說淑女，正容儀也。」方言曰：「捃，取也。譎，詐也。」齊桓公、晉文公俱有霸功。孔子曰：「晉文公譎而不正，齊桓公正而不譎。」時周衰政亂，桓文能統率諸侯，翼戴天子，故取其一切之功也。`忿戰國之遘禍兮，憎權臣之擅彊；黜楚子於南郢兮，執趙武於湨梁。`周室衰微，七國交爭，是為戰國。時吳楚僭號皆稱王，孔子修春秋，以蠻夷大者不過子，故皆黜曰子。又春秋稱「公會晉、宋、衞、鄭、曹、莒、邾、薛、杞于湨梁，戊寅，大夫盟」。公羊傳曰：「諸侯皆在，言大夫盟何？信在大夫。何言乎信在大夫？徧刺天下之大夫也。曷為徧刺天下之大夫？君若綴旒然。」趙武，晉卿趙文子也。時晉為盟主，文子，晉之正卿，而為不臣之行，故欲執之也。湨，水名，在河內軹縣東南，至溫入河。爾雅曰：「梁莫大於湨梁。」湨音古覓反。`善忠信之救時兮，惡詐謀之妄作；聘申叔於陳蔡兮，禽荀息於虞虢。`申叔，楚莊王時賢臣申叔時者也。左傳，陳夏徵舒弒靈公，楚莊王伐陳，殺夏徵舒，滅陳為縣。申叔時諫莊王曰：「夏徵舒弒其君，其罪大矣，討而戮之，君之義也。諸侯之從，曰討有罪也。今縣陳，貪其富也。以討召諸侯而以貪終之，無乃不可乎？」王曰：「善哉，吾未之聞也。」乃復封陳。聘謂問之也。時惟在陳，而兼言蔡者，蓋以陳蔡相近，因連言之也。荀息，晉大夫。左傳曰，晉荀息請以屈產之乘，垂棘之璧，假道於虞以伐虢。公曰：「是吾寶也。」對曰：「若得道於虞，猶外府也。」乃假道於虞以滅虢，師還遂襲虞，滅之。`誅犂鉏之介聖兮，討臧倉之愬知；𡢀子反於彭城兮，爵管仲於夷儀。`犂鉏，齊大夫。介猶閒也。韓子曰：「仲尼為政於魯，道不拾遺，齊景公患之。犂鉏曰：『去仲尼猶吹毛耳。君何不遺魯公以女樂，以驕其意。魯君樂之，必怠於政，仲尼必諫，諫而不聽，必輕絕魯。』景公曰：『善。』乃令犂鉏以女樂遺魯，哀公樂之，果怠於政，仲尼諫不聽，遂去之。」孟子曰：「魯平公將出，嬖人臧倉請曰：『它日君出，必命有司所之。今已駕矣，敢請。』公曰：『吾將見孟子。』倉曰：『君所為輕身以先於匹夫者。以為賢乎？禮義由賢者出，孟子後喪踰前喪，君無見焉。』公曰：『諾。』樂正子見孟子曰：『君將來見，嬖人有臧倉者沮君，是以不來。』孟子曰：『吾之不遇魯侯，天也。臧氏之子焉能使予不遇哉！』」愬猶譖也。知謂明於事也。子反，楚大夫也，名側。案「𡢀」字呂忱音仕眷反，勉也。東觀記作「譏」字。此雖作「𡢀」，蓋亦譏刺之意也。春秋經書「宋人及楚人平」。公羊傳曰：「外平不書，此何以書？貶。曷為貶？平者在下。」何休注云：「譏子反、華元專盟不受君命，故貶之。」然則子反違命盟，蓋以平宋城下而言。彭城者，彭城宋之邑，故舉以言之。左傳，宋大夫魚石等出奔楚。楚伐宋，取彭城以封魚石。宋人圍彭城，楚子重救彭城伐宋。此言子反，蓋衍誤也。如曰不然，或別有所據。管仲，齊桓公之相，名夷吾。夷儀，邢邑也。翟人滅邢，管仲輔齊桓公築夷儀以封邢，邢遷如歸，於是天下諸侯知桓公之不為己動也，是故天下歸之。唯能用管夷吾而霸功立。事見國語。以其能輔主成業，故就夷儀而爵賞也。`疾兵革之濅滋兮，苦攻伐之萌生；沈孫武於五湖兮，斬白起於長平。`濅，漸也。孫武，吳王闔廬將也。善用兵。越絕書曰：「太湖周三萬六千頃。」虞翻云：「太湖有五道，故謂之五湖。」滆湖、洮湖、射湖、貴湖及太湖為五湖，並太湖之小支，俱連太湖，故太湖兼得五湖之名，在今湖州東也。史記曰，白起，郿人也。事秦昭王，以上將軍擊趙於長平，前後阬斬首虜四十五萬。長平，地名，在今澤州也。`惡叢巧之亂世兮，毒從橫之敗俗；流蘇秦於洹水兮，幽張儀於鬼谷。`叢，細也。毒，恨也。關東為從，關西為橫。蘇秦，洛陽人也。師事鬼谷先生。為從說，說關東六國為從親以畔秦，會於洹水之上，刳白馬而盟。張儀，魏人也。與蘇秦同師。為關西橫說，說關東六國令事秦。皆尚誣詐，不遵道德。洹水出汲郡林慮縣。鬼谷，谷名，即鬼谷先生所居地，在今洛州洛陽城北。「叢」或作「聚」，義亦通。`澄德化之陵遟兮，烈刑罰之峭峻；燔商鞅之法術兮，燒韓非之說論。`陵遲言穨替也。澄猶清也。烈，慘也。商鞅姓公孫氏。好刑名之學。事秦孝公，變法令，使人什伍相司，犯禁相連坐，不告姦者要斬，告姦者與斬敵同賞，匿姦者與降敵同罰，人有二男以上不分異者倍其罰。行之四年，秦人富彊。韓非，韓之諸公子也，亦好刑名法術之學。口吃不能言，著書作孤憤、五蠹、內外儲、說難，十餘萬言，皆尚法術，少仁恩。並見史記。`誚始皇之跋扈兮，投李斯於四裔；滅先王之法則兮，禍濅淫而弘大。`誚，責也。跋扈猶彊梁也。李斯，上蔡人。為秦丞相，上書曰：「今諸生不師今而學古，惑亂黔首，臣請非秦記皆燒之，天下敢有臧詩、書、百家語者皆燒之。令下三十日不燒，黥為城旦。」制曰：「可。」是滅先王之法則。`援前聖以制中兮，矯二主之驕奢；饁女齊於絳臺兮，饗椒舉於章華。`援，引也。矯，正也。饁，餉也。女齊，晉大夫司馬侯也。絳，晉國所都。國語曰：「晉平公為九層之臺。」又曰：「叔向見司馬侯之子，撫而泣曰：『自其父之死，吾蔑與事君矣。昔者其父始之我終之，我始之夫子終之，無不可者。』」是女齊事君必有規諫，必諫作臺，但書典散亡，無以言耳。椒舉，楚大夫伍舉也。饗，宴也。章華，臺名，在南郡華容縣。楚語曰：「靈王為章華之臺，與椒舉升。王曰：『臺美乎？』對曰：『臣聞國君服寵以為美，安人以為樂，不聞其以土木之崇高為美。先君莊王為匏居之臺，高不過望國氛，大不過容宴豆，用不煩官府，人不廢時務。今君為此臺，國人疲焉，財用盡焉，臣不知其美。』」二主謂晉楚之君。「二」或作「亡」。`摛道德之光耀兮，匡衰世之眇風；襃宋襄於泓谷兮，表季札於延陵。`摛，布也。眇，微也。公羊傳曰：「宋公及楚戰于泓之陽，楚人濟泓而來。有司曰：『迨其未畢濟而擊之。』宋公曰：『不可。吾聞之也，君子不戹人於險。吾雖亡國之餘，寡人不忍行也。』旣濟未畢陳，有司復曰：『請擊之。』宋公曰：『不可。吾聞君子不鼓不成列。』已陳，然後擊之，宋師大敗。故君子大其不鼓不成列，臨大事而不忘大禮，以為文王之戰亦不過此。」季札，吳王壽夢之少子也，封於延陵。昆弟四人，札最少而賢。壽夢卒，諸兄欲立之，札棄其室而耕，乃捨之。泓音烏萌反。`摭仁智之英華兮，激亂國之末流；觀鄭僑於溱洧兮，訪晏嬰於營丘。`摭，拾也。鄭僑，鄭大夫公孫僑也。溱、洧，鄭二水名。鄭詩曰：「溱與洧瀏其清矣。」晏嬰，齊大夫晏平仲也。爾雅曰：「水出其左曰營丘。」齊有營丘。周衰政亂，子產、晏嬰皆有賢行輔其君也。事見左傳、國語。`日曀曀其將暮兮，獨於邑而煩惑；夫何九州之博大兮，迷不知路之南北。`曀曀，陰晦貌也。詩曰：「曀曀其陰。」楚詞曰：「回朕車以復路，及行迷之未遠。」`駟素虯而馳騁兮，乘翠雲而相佯；就伯夷而折中兮，得務光而愈明。`四馬曰駟。虯，龍之無角者也。楚詞曰：「駟玉虯以乘翳兮。」爾雅曰：「馬高八尺為龍。」司馬相如曰：「駟蒼螭兮六素虯。」相佯猶逍遙也。伯夷，孤竹君之子，周武王時義士，不食周粟，隱於首陽山。楊雄反騷曰：「將折中乎重華。」列仙傳曰：「務光者，夏時人也。殷湯伐桀，因光而謀，光曰：『非吾事也。』至殷武丁時，武丁欲以為相，光不從，遂投於梁山。」衍退不仕，與務光辭相侔，事相得，故曰愈明、愈猶益也。`款子高於中野兮，遇伯成而定慮；欽真人之德美兮，淹躊躇而弗去。`莊子曰：「伯成子高，唐虞時為諸侯，至禹為天子，乃去而耕。禹往見之，曰：『堯理天下，吾子立為諸侯。堯授舜，舜授予，子去而耕，其故何也？』子高曰：『昔堯理天下，至公無私，不賞而人勸，不罰而人畏。今子賞而不勸，罰而不威，德自此衰，刑自此作。夫子盍行，無留吾事。』耕而不顧。」款，誠也。真人即謂子高。躊躇猶蹢䠱也。東觀記「高」字作「喬」，謂仙人王子喬也，義亦通。`意斟愖而不澹兮，俟回風而容與；求善卷之所存兮，遇許由於負黍。軔吾車於箕陽兮，秣吾馬於潁滸；聞至言而曉領兮，還吾反乎故宇。`斟愖猶遲疑也。澹，定也。俟，待也。容與猶從容也。莊子曰：「舜以天下讓善卷，善卷曰：『吾日出而作，日入而息，逍遙天地之閒，吾何以天下為哉？』遂入深山，莫知所終。』許由字武仲。堯時高士，隱居箕山。堯以天下讓由，由不受，惡聞其言，遂洗耳於潁水。負黍，亭名，在洛州陽城縣西南，許由墓在其南。秣謂食馬以粟。字林曰：「滸，水涯也。」愖音市林反，或作「堪」字。`

　　覽天地之幽奧兮，統萬物之維綱；究陰陽之變化兮，昭五德之精光。`自此以下，旣反故宇，乃欲尋覽天地，究極陰陽。幽奧謂深邃也。維綱猶宗指也。五德，五行之德也。施之於物，則為金、木、水、火、土；施之於人，則為仁、義、禮、智、信也。`躍青龍於滄海兮，豢白虎於金山；鑿巖石而為室兮，託高陽以養仙，神雀翔於鴻崖兮，玄武潛於嬰冥；伏朱樓而四望兮，採三秀之華英。`天有二十八宿，成龍虎龜鳳之形。在地為四靈，東方為青龍，西方為白虎，南方為朱雀，北方為龜蛇。豢，養也。金山，西方之精也。神雀謂鳳也。玄武謂龜蛇。位在北方，故曰玄；身有鱗甲，故曰武。嬰冥猶晦昧，所謂幽都也。衍旣反故宇，欲鑿巖石為室，託高明之處以養神仙，又假言龍虎之疇在於四面，為其威援也。前書曰：「仙人好樓居。」故云伏朱樓而四望也。楚詞曰：「採三秀於山閒。」王逸曰：「謂芝草也。」東觀記及衍集「秀」字作「竒」，「英」字作「靈」。按下云「食五芝之茂英」，此若是「芝」，不宜重說，但不知三竒是何草也。范改「竒」為「秀」，恐失之矣。`纂前修之夸節兮，曜往昔之光勳；披綺季之麗服兮，揚屈原之靈芬。`纂，繼也。前修猶前賢也。夸，大也。楚詞曰：「搴吾法夫前修。」又曰：「紛獨有此夸節。」往昔光勳謂衍之先人有功勞於前代，去疾、子明之類也。己今繼往賢之高節，所以光曜也。綺季，四皓之一也。前書曰，四皓隨太子入侍，鬚眉皓白，衣冠甚偉。楚漢春秋曰「四人冠韋冠，佩銀環，衣服甚鮮」，故言麗服也。楚詞曰：「畦留夷與揭車，雜杜衡與芬芷。」屈原皆喻身有令德，故衍欲揚其靈芬也。`高吾冠之岌岌兮，長吾佩之洋洋；飲六醴之清液兮，食五芝之茂英。`岌岌，高貌。洋洋，美也。楚詞曰：「高余冠之岌岌，長吾佩之陸離。」王逸注云：「傷己懷德不用，故高冠長佩，尊其威儀，整斯服飾，以異於衆也。」六醴，蓋六氣也。楚詞曰：「餐六氣而飲沆瀣。」茅君內傳曰：「句曲山上有神芝五種：一曰龍仙芝，似交龍之相負，服之為太極仙卿。第二名參成芝，赤色有光，其枝葉如金石之音，折而續之即復如故，服之為太極大夫。第三名燕胎芝，其色紫，形如葵，葉上有燕象，光明洞澈，服一株拜為太清龍虎仙君。第四名夜光芝，其色青，其實正白如李，夜視其實如月，光照洞一室，服一株為太清仙官。第五名曰玉芝，剖食拜三官正真御史。」`

　　揵六枳而為籬兮，築蕙若而為室；播蘭芷於中廷兮，列杜衡於外術。`自此以下，說籬宇廷除，皆樹芬芳卉木，喻己立身行道，依仁履義，猶屈原「扈江蘺與薜芷，紉秋蘭以為佩」之類也。揵，立也。枳，芬木也。晏子曰：「江南為橘，江北為枳。」枳之為木，芳而多刺，可以為籬。此云「六枳」，東觀記作「八枳」。案：周書小開篇曰「嗚呼！汝何敬非時？何擇非德？德枳維大人，大人枳維公，公枳維卿，卿枳維大夫，大夫枳維士，登登皇皇，君枳維國，國枳維都，都枳維邑，邑枳維家，家枳維欲無疆」。言上下相維，遞為藩蔽也。其數有八，與東觀記同，此為六。蕙，香草也。杜，杜若也。蘭即澤蘭也。芷，白芷也，一名苻離，一名葯。杜衡，其狀若葵，其臭如蘼蕪。術，路也。`攢射干雜蘼蕪兮，搆木蘭與新夷；光扈扈而煬燿兮，紛郁郁而暢美；華芳曅其發越兮，時恍忽而莫貴；非惜身之埳軻兮，憐衆美之憔悴。`攢，聚也。射干，烏翼也。蘼蕪似蛇床而香，其根即芎藭也。木蘭，樹也。香味俱似桂而皮薄。新夷亦樹也，其花甚香。扈扈，光彩盛也。暢，通也。郁郁，香氣也。曅，盛也。發越，氣傍射也。司馬相如曰：「煌煌扈扈，照曜巨野。」又曰：「郁郁菲菲，衆香發越。」恍忽猶輕忽也。楚詞曰：「然埳軻而留滯。」王逸曰：「埳軻，不遇也。」衍被擯斥沈淪，猶草木之漚鬱芬芳，遇風霜而零落也。夷音協韻異。美音協韻媚。`游精神於大宅兮，抗玄妙之常操；處清靜以養志兮，實吾心之所樂。`大宅謂天地。抗，舉也。老子曰：「玄之又玄，衆妙之門。」樂音五孝反。`山峨峨而造天兮，林冥冥而暢茂；鸞回翔索其羣兮，鹿哀鳴而求其友。`此言所居之處，山林飛走之狀也。索，求也。詩曰「求其友聲」也。`誦古今以散思兮，覽聖賢以自鎮；嘉孔丘之知命兮，大老聃之貴玄；德與道其孰寶兮？名與身其孰親？陂山谷而閒處兮，守寂寞而存神。`鎮，重也。古之聖賢，多固窮以守道，故覽之以自鎮也。孔子曰：「五十而知天命。」又曰：「不知命無以為君子。」玄者，幽寂之謂也。老子曰：「萬物莫不尊道而貴德。」又曰：「道者萬物之奧也，善人之所寶。」又曰：「名與身孰親？」陂謂傍其邊側也。陂音兵義反。史記曰「陂山通道」是也。道以寂寞為主，神不外營，故常存也。鎮，協韻竹人反。閒音閑。`夫莊周之釣魚兮，辭卿相之顯位；於陵子之灌園兮，似至人之髣髴。蓋隱約而得道兮，羌窮悟而入術；離塵垢之窈冥兮，配喬、松之妙節。`莊子曰：「莊子釣於濮水，楚王使大夫二人往見焉。曰：『願以境內累也。』莊子持竿不顧。曰：『吾聞楚有神龜，死已三千歲矣，王以巾笥而臧之廟堂之上。為此龜者，寧死留骨而貴乎？寧其生而曳尾塗中乎？』使者曰：『寧生曳尾塗中。』莊子曰：『往矣，吾將曳尾於塗中。』」列女傳曰：「於陵子終賢，楚王欲以為相，使使者往迎之。子終出謝使者，遂與妻俱逃而為人灌園。」孟子曰，客居於陵，故曰於陵子也。至人守真養志，言髣彿似之也。二子雖病一時，而聲流萬古。蓋隱居困約，而反得道之精。窮棲悟理，入賢人之術，離塵垢之窈冥也。超然高邁，配松、喬之妙節也。`惟吾志之所庶兮，固與俗其不同；旣俶儻而高引兮，願觀其從容。`庶幾守道，與俗不同。俶儻猶卓異也。凡言觀者，非在己之言。從容猶在後也。衍雖擯斥當年，身窮志沮，而令問期於不朽，聲芳縣諸日月，故曰願觀其從容。`

顯宗即位，又多短衍以文過其實，遂廢於家。

衍娶北地任氏女為妻，悍忌，`悍，急也。`不得畜媵妾，兒女常自操井臼，老竟逐之，遂埳壈於時。`衍集載衍與婦弟任武達書曰：「天地之性，人有喜怒，夫婦之道，義有離合。先聖之禮，士有妻妾，雖宗之眇微，尚欲踰制。年衰歲暮，恨入黃泉，遭遇嫉妒，家道崩壞，五子之母，足尚在門。五年已來，日甚歲劇，以白為黑，以非為是，造作端末，妄生首尾，無罪無辜，讒口嗷嗷。亂匪降天，生自婦人。青蠅之心，不重破國，妒嫉之情，不憚喪身。牝雞之晨，唯家之索，古之大患，今始於衍。醉飽過差，輒為桀紂，房中調戲，布散海外，張目扺掌，以有為無。痛徹倉天，毒流五臧，愁令人不賴生，忿令人不顧禍。入門著床，繼嗣不育，紡績織紝，了無女工，家貧無僮，賤為匹夫，故舊見之，莫不悽愴，曾無憫惜之恩。唯一婢，武達所見，頭無釵澤，面無脂粉，形骸不蔽，手足抱土。不原其窮，不揆其情，跳梁大叫，呼若入冥，販糖之妾，不忍其態。計婦當去乆矣，念兒曹小，家無它使，哀憐姜、豹，當為奴婢。惻惻焦心，事事腐腸，55籍籍，不可聽聞。暴虐此婢，不死如髮，半年之閒，膿血橫流。婢病之後，姜竟舂炊，豹又觸冒泥塗，心為愴然。縑縠放散，冬衣不補，端坐化亂，一縷不貫。旣無婦道，又無母儀，忿見侵犯，恨見狼藉，依倚鄭令，如居天上。持質相劫，詞語百車，劔戟在門，何暇有讓？百弩環舍，何可彊復？舉宗達人解說，詞如循環，口如布穀，縣幡竟天，擊鼓動地，心不為惡，身不為搖。宜詳居錯，且自為計，無以上書告訴相恐。狗吠不驚，自信其情。不去此婦，則家不寧；不去此婦，則家不清；不去此婦，則福不生；不去此婦，則事不成。自恨以華盛時不早自定，至於垂白家貧身賤之日，養癕長疽，自生禍殃。衍以室家紛然之故，捐棄衣冠，側身山野，絕交游之路，杜仕宦之門，闔門不出，心專耕耘，以求衣食，何敢有功名之路哉！」`然有大志，不戚戚於賤貧。居常慷慨歎曰：「衍少事名賢，經歷顯位，懷金垂紫，揭節奉使，`金謂印也，紫謂綬也。揭，持也，音求謁反。`不求苟得，常有陵雲之志。三公之貴，千金之富，不得其願，不槩於懷。`槩猶屑也。金或作乘。`貧而不衰，賤而不恨，年雖疲曳，`曳猶頓也。`猶庶幾名賢之風。修道德於幽冥之路，以終身名，為後世法。」居貧年老，卒于家。所著賦、誄、銘、說、問交、德誥、慎情、`衍集有問交一篇，慎情一篇。`書記說、自序、官錄說、策五十篇，`衍集見有二十八篇。`肅宗甚重其文。子豹。

豹字仲文，年十二，母為父所出。後母惡之，甞因豹夜寐，欲行毒害，豹逃走得免。敬事愈謹，而母疾之益深，時人稱其孝。`衍與宣孟書曰：「居室之義，人之大倫。思厚歡和之節，樂定金石之固。又自傷前遭不良，比有去兩婦之名。事誠不得不然，豈中心之所好哉！」觀其書意，似此妻又見出之。`長好儒學，以詩、春秋敎麗山下。`麗音力之反。`鄉里為之語曰：「道德彬彬馮仲文。」`論語曰：「文質彬彬，然後君子。」鄭玄注：「彬彬，雜半貌也。」`舉孝廉，拜尚書郎，忠勤不懈。每奏事未報，常俯伏省閤，或從昏至明。肅宗聞而嘉之，使黃門持被覆豹，勑令勿驚，由是數加賞賜。是時方平西域，以豹有才謀，拜為河西副校尉。和帝初，數言邊事，奏置戊己校尉，城郭諸國復率舊職。遷武威太守，視事二年，河西稱之，復徵入為尚書。永元十四年，卒於官。

論曰：夫貴者負埶而驕人，才士負能而遺行，其大略然也。二子不其然乎！`史記曰：「魏太子擊逢文侯之師田子方，引車下道。子方不為禮。太子擊曰：『富貴者驕人乎？貧賤者驕人乎？』子方曰：『貧賤者驕人耳。夫諸侯驕人則失其國，大夫驕人則失其家。貧賤者行不合，言不用，則去之楚、越，若脫躧然，柰何同之哉？』」士負能而遺行也。負，恃也。`馮衍之引挑妻之譬，得矣。夫納妻皆知取詈己者，而取士則不能。何也？豈非反妒情易，而恕義情難。光武雖得之於鮑永，猶失之於馮衍。`自此已上皆華嶠之詞。`夫然，義直所以見屈於旣往，守節故亦彌阻於來情。嗚呼！`衍為更始舉哀，旣降，執義守直。旣行之於己，光武屈而不用，故言義直所以見屈於旣往也。則守節之人，見衍被黜，彌阻難於將來。`

贊曰：譚非讖術，衍晚委質。道不相謀，詭時同失。`詭，違也，言二人之道不相同，俱以違時咸被擯斥也。`體兼上才，榮微下秩。

* * *

[上卷](028a.md) / [後漢書目錄](a03.md) / [下卷](029.md) /			  

    