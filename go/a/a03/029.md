

##### 後漢書
	`卷二十九 ‧ 列傳第十九`

* * *

申屠剛　鮑永`子昱`　郅惲

申屠剛字巨卿，扶風茂陵人也。七世祖嘉，文帝時為丞相。剛質性方直，常慕史鰌、汲黯之為人。`史記曰，史鰌字子魚，衞大夫也。論語孔子曰：「直哉史魚，邦有道如矢，邦無道如矢。」前書，汲黯字長孺。武帝時為主爵都尉，好直諫，時人謂之「汲直」。`仕郡功曹。

平帝時，王莽專政，朝多猜忌，遂隔絕帝外家馮衞二族，不得交宦，剛常疾之。`馮謂馮昭儀，平帝祖母也。衞謂衞姬，平帝母也，號中山太后。王莽專政，馮衞二族皆不得至京師交通仕宦。見前書。`及舉賢良方正，因對策曰：

　　臣聞王事失則神祇怨怒，姦邪亂正，故陰陽謬錯。此天所以譴告王者，欲令失道之君曠然覺悟，懷邪之臣懼然自刻者也。`懼，驚也，音紀住反。刻猶責也。`今朝廷不考功校德，而虛納毀譽，數下詔書，張設重法，抑斷誹謗，禁割論議，罪之重者，乃至腰斬。傷忠臣之情，挫直士之銳，殆乖建進善之旌，縣敢諫之鼓，`旌，幡也。淮南子曰：「禹縣鐘鼓磬鐸，置鞀，以待四方之士。為幡曰：『敎道寡人以道者擊鼓，喻以義者擊鐘，告以事者振鐸，語以憂者擊磬，有獄訟者搖鞀。』」帝王紀曰：「堯置敢諫之鼓。」`闢四門之路，明四目之義也。`孔安國注尚書曰，開闢四方之門未開者，謂廣致衆賢也。明四目，謂廣視於四方，使下無壅塞也。`

　　臣聞成王幼少，周公攝政，聽言下賢，均權布寵，無舊無新，唯仁是親，`尚書大傳曰：「武王入殷，周公曰：『各安其宅，各田其田，無故無新，唯仁之親。』」`動順天地，舉措不失。然近則召公不恱，遠則四國流言。`尚書曰：「召公為保，周公為師，相成王為左右，召公不恱。」言周公旣還政成王，宜其自退，今復為相，故不恱也。四國謂管、蔡、商、奄也。成王幼小，周公攝政，四國流言曰：「公將不利於孺子。」`夫子母之性，天道至親。今聖主幼少，始免繈緥，`免，離也。平帝即位時年九歲，故云始免繈緥。前書音義曰：「繈，落也。緥，被也。」「緥」或作「褓」也。`即位以來，至親分離，外戚杜隔，恩不得通。且漢家之制，雖任英賢，猶援姻戚。親疏相錯，杜塞閒隙，誠所以安宗廟，重社稷也。今馮、衞無罪，乆廢不錄，或處窮僻，不若民庶，誠非慈愛忠孝承上之意。夫為人後者，自有正義，至尊至卑，其埶不嫌，是以人無賢愚，莫不為怨，姦臣賊子，以之為便，不諱之變，誠難其慮。今之保傅，非古之周公。周公至聖，猶尚有累，何況事失其衷，不合天心者哉？昔周公先遣伯禽守封於魯，以義割恩，寵不加後，`伯禽，周公旦之子也。周公相成王，先封伯禽於魯，令就國守封。後謂伯禽也。周公身旣尊寵，不令伯禽復加榮貴，以自挹損也。東觀記曰：「昔周公豫防禍首，先遣伯禽守封於魯，離斷至親，以義割恩，使己尊寵，不加其後。」`故配天郊祀，三十餘世。`自伯禽至頃公，為楚考烈王所滅，凡三十四公。魯以周公大聖之後，故郊祀配天，一如天子之禮。`霍光秉政，輔翼少主，修善進士，名為忠直，而尊其宗黨，摧抑外戚，`昭帝時霍光輔政，其子禹及兄孫雲、山等皆中郎將、奉車都尉，昆弟諸壻皆奉朝請，給事中，唯昭帝外家趙氏無一在位者。`結貴據權，至堅至固，終沒之後，受禍滅門。`霍光薨後，其子禹，宣帝時為大司馬，謀反發覺，禹腰斬，母顯及諸女昆弟皆棄市。`方今師傅皆以伊、周之位，據賢保之任，以此思化，則功何不至？不思其危，則禍何不到？損益之際，孔父攸歎，`說苑曰：「孔子讀易至損、益，則喟然而歎。子夏問曰：『夫子何為歎？』孔子曰：『夫自損者益，自益者缺，吾是以歎之矣。』」`持滿之戒，老氏所慎。`老子曰：「持而盈之，不如其已。」已，止也，言執滿必傾，不如止也。`蓋功冠天下者不安，威震人主者不全。今承衰亂之後，繼重敝之世，公家屈竭，賦斂重數，苛吏奪其時，貪夫侵其財，百姓困乏，疾疫夭命。盜賊羣輩，且以萬數，軍行衆止，竊號自立，`興軍而行，擁衆而止，無畏憚於危亡也。`攻犯京師，燔燒縣邑，`謂平帝元始三年，陽陵人任橫等自稱將軍，盜武庫兵，攻官寺，出囚徒也。`至乃訛言積弩入宮，宿衞驚懼。自漢興以來，誠未有也。國家微弱，姦謀不禁，六極之效，危於累卵。`尚書大傳曰「貌之不恭厥極惡，言之不從厥極憂，視之不明厥極疾，聽之不聦厥極貧，心之不睿厥極凶短折，皇極不建厥極弱」也。`王者承天順地，典爵主刑，不敢以天官私其宗，不敢以天罰輕其親。陛下宜遂聖明之德，昭然覺悟，遠述帝王之迹，近遵孝文之業，`文帝即位，使將軍薄昭迎薄太后於代。剛欲使平帝迎中山太后至京師者也。`差五品之屬，納至親之序，`五品，五常之敎也。尚書舜命契曰：「汝作司徒，敬敷五敎。」左傳史克曰：「舜舉八元，使布五敎于四方；父義，母慈，兄友，弟恭，子孝。」`亟遣使者徵中山太后，置之別宮，令時朝見。又召馮衞二族，裁與宂職，`宂，散也。`使得執戟，親奉宿衞，以防未然之符，以抑患禍之端。上安社稷，下全保傅，內和親戚，外絕邪謀。

書奏，莽令元后下詔曰：`元后，元帝后，王莽之姑也。`「剛所言僻經妄說，違背大義。其罷歸田里。」

後莽篡位，剛遂避地河西，轉入巴蜀，往來二十許年。及隗嚻據隴右，欲背漢而附公孫述。剛說之曰：「愚聞人所歸者天所與，人所畔者天所去也。伏念本朝`謂光武也。`躬聖德，舉義兵，龔行天罰，所當必摧，誠天之所福，非人力也。將軍本無尺土，孤立一隅，宜推誠奉順，與朝并力，上應天心，下醻人望，為國立功，可以永年。`今文尚書曰「立功立事，可以永年」也。`嫌疑之事，聖人所絕。以將軍之威重，遠在千里，動作舉措，可不慎與？今璽書數到，委國歸信，欲與將軍共同吉凶。布衣相與，尚有沒身不負然諾之信，況於萬乘者哉！`烈士傳曰：「羊角哀、左伯桃二人為死友，欲仕於楚，道阻，遇雨雪不得行，飢寒，自度不俱生。伯桃謂角哀曰：『俱死之後，骸骨莫收，內手捫心，知不如子。生恐無益而棄子之能，我樂在樹中。』角哀聽之，伯桃入樹中而死。楚平王愛角哀之賢，以上卿禮葬伯桃。角哀夢伯桃曰：『蒙子之恩而獲厚葬，正苦荊將軍冢相近。今月十五日，當大戰以決勝負。』角哀至期日，陳兵馬詣其冢，作三桐人，自殺，下而從之。」此歿身不負然諾之信也。`今何畏何利，乆疑如是？卒有非常之變，上負忠孝，下愧當世。`言從漢何畏，附蜀何利，而乆疑不決。`夫未至豫言，固常為虛，及其已至，又無所及，是以忠言至諫，希得為用。誠願反覆愚老之言。」嚻不納，遂畔從述。

建武七年，詔書徵剛。剛將歸，與嚻書曰：「愚聞專己者孤，拒諫者塞，孤塞之政，亡國之風也。雖有明聖之姿，猶屈己從衆，故慮無遺策，舉無過事。夫聖人不以獨見為明，而以萬物為心。順人者昌，逆人者亡，此古今之所共也。將軍以布衣為鄉里所推，廊廟之計旣不豫定，`廊，殿下屋也；廟，太廟也。國事必先謀於廊廟之所也。`動軍發衆又不深料。今東方政敎日睦，百姓平安，而西州發兵，人人懷憂，騷動惶懼，莫敢正言，羣衆疑惑，人懷顧望。非徒無精銳之心，其患無所不至。夫物窮則變生，事急則計易，其埶然也。夫離道德，逆人情，而能有國有家者，古今未有也。將軍素以忠孝顯聞，是以士大夫不遠千里，慕樂德義。今苟欲決意徼幸，此何如哉？夫天所祐者順，人所助者信。`易繫詞之言也。`如未蒙祐助，令小人受塗地之禍，毀壞終身之德，敗亂君臣之節，汚傷父子之恩，`不從光武，是亂君臣之節也。遣子恂入質而背之，是傷父子之恩也。`衆賢破膽，可不慎哉！」嚻不納。剛到，拜侍御史，遷尚書令。

光武甞欲出游，剛以隴蜀未平，不宜宴安逸豫。諫不見聽，遂以頭軔乘輿輪，帝遂為止。`軔，謂以頭枝車輪也。王逸注楚詞曰：「軔，止輪木也。」`

時內外羣官多帝自選舉，加以法理嚴察，職事過苦，尚書近臣，至乃捶撲牽曳於前，羣臣莫敢正言。剛每輒極諫，又數言皇太子宜時就東宮，簡任賢保，以成其德，帝並不納。以數切諫失旨，數年，出為平陰令。復徵拜太中大夫，以病去官，卒於家。

鮑永字君長，上黨屯留人也。`屯留，今潞州縣也。`父宣，哀帝時任司隷校尉，為王莽所殺。`莽輔政，誅不附己者，故殺宣。`永少有志操，習歐陽尚書。`歐陽生字和伯，千乘人。受尚書於伏生。見前書。`事後母至孝，妻甞於母前叱狗，而永即去之。`去音丘呂反。`

初為郡功曹。莽以宣不附己，欲滅其子孫。都尉路平承望風旨，規欲害永。太守苟諫擁護，召以為吏，常置府中。永因數為諫陳興復漢室，翦滅篡逆之策。諫每戒永曰：「君長幾事不密，禍倚人門。」永感其言。及諫卒，自送喪歸扶風。路平遂收永弟升。太守趙興到，聞乃歎曰：「我受漢茅土，`王者封五色土為社，封諸侯則各割其方面土與之，燾以黃土，苴以白茅，使歸立社也。`不能立節，而鮑宣死之，豈可害其子也！」勑縣出升，復署永功曹。時有矯稱侍中止傳舍者，興欲謁之。永疑其詐，諫不聽而出，興遂駕往，永乃拔佩刀截馬當匈，乃止。`當匈，以韋為之也。`後數日，莽詔書果下捕矯稱者，永由是知名。舉秀才，不應。

更始二年徵，再遷尚書僕射，行大將軍事，持節將兵，安集河東、并州、朔部，得自置偏裨，輒行軍法。永至河東，因擊青犢，大破之，更始封為中陽侯。`中陽，縣，屬西河郡，今汾州孝義縣也。`永雖為將率，而車服敝素，為道路所識。`東觀記曰：「永好文德，雖行將軍，常衣皁襜褕，路稱鮑尚書兵馬。」俗本或有「為」上加「不」者，誤也。`

時赤眉害更始，三輔道絕。光武即位，遣諫議大夫儲大伯，`風俗通曰：「儲姓，齊大夫儲子之後也。」`持節徵永詣行在所。永疑不從，乃收繫大伯，`東觀記曰「封大伯所持節於晉陽傳舍壁中，遣信人馳至長安」也。`遣使馳至長安。旣知更始已亡，乃發喪，出大伯等，封上將軍列侯印綬，悉罷兵，但幅巾與諸將及同心客百餘人詣河內。`幅巾謂不著冠，但幅巾束首也。`帝見永，問曰：「卿衆所在？」永離席叩頭曰：「臣事更始，不能令全，誠慙以其衆幸富貴，`幸，希也。`故悉罷之。」帝曰：「卿言大！」而意不恱。時攻懷未拔，帝謂永曰：「我攻懷三日而兵不下，關東畏服卿，可且將故人自往城下譬之。」即拜永諫議大夫。至懷，乃說更始河內太守，於是開城而降。帝大喜，`東觀記曰：「永說下懷，上大喜，與永對食。」`賜永洛陽商里宅，`東觀記曰：「賜洛陽上商里宅。」陸機洛陽記曰：「上商里在洛陽東北，本殷頑人所居，故曰上商里宅也。」`固辭不受。

時董憲裨將屯兵於魯，侵害百姓，乃拜永為魯郡太守。永到，擊討，大破之，降者數千人。唯別帥彭豐、虞休、皮常等各千餘人，稱「將軍」，不肯下。頃之，孔子闕里無故荊棘自除，`闕里解見明紀。`從講堂至于里門。永異之，謂府丞及魯令曰：「方今危急而闕里自開，斯豈夫子欲令太守行禮，助吾誅無道邪？」乃會人衆，修鄉射之禮，請豐等共會觀視，欲因此禽之。豐等亦欲圖永，乃持牛酒勞饗，而潛挾兵器。永覺之，手格殺豐等，禽破黨與。帝嘉其略，封為關內侯，遷楊州牧。時南土尚多寇暴，永以吏人痍傷之後，乃緩其銜轡，`銜曫，喻法律以控御人也。說苑曰：「理國譬若張琴，大絃急則小絃絕矣，故急於其銜曫者，非千里之御也。」`示誅彊橫而鎮撫其餘，百姓安之。會遭母憂，去官，悉以財產與孤弟子。

建武十一年，徵為司隷校尉。帝叔父趙王良尊戚貴重，永以事劾良大不敬，`東觀記曰「時良從送中郎將來歙喪還，入夏城門中，與五官將車相逢，道迫，良怒，召門候岑尊，叩頭馬前。永劾奏良曰『今月二十七日，車駕臨故中郎將來歙喪還，車駕過，須臾趙王良從後到，與右中郎將張邯相逢城門中，道迫狹，叱邯旋車，又召候岑尊詰責，使前走數十步。案良諸侯藩臣，蒙恩入侍，宜知尊帝城門候吏六百石，而肆意加怒，令叩頭都道，奔走馬頭前。無藩臣之禮，大不敬』」也。`由是朝廷肅然，莫不戒慎。乃辟扶風鮑恢為都官從事，恢亦抗直不避彊禦。帝常曰：「貴戚且宜斂手，以避二鮑。」其見憚如此。

永行縣到霸陵，路經更始墓，引車入陌，`墓在今萬年縣東北。南北為阡，東西為陌。`從事諫止之。永曰：「親北靣事人，寧有過墓不拜！雖以獲罪，司隷所不避也。」遂下拜，哭盡哀而去。西至扶風，椎牛上苟諫冢。帝聞之，意不平，問公卿曰：「奉使如此何如？」太中大夫張湛對曰：「仁者行之宗，忠者義之主也。仁不遺舊，忠不忘君，行之高者也。」帝意乃釋。

後大司徒韓歆坐事，`建武十五年歆坐直言免也。`永固請之不得，以此忤帝意，出為東海相。坐度田事不實，被徵，諸郡守多下獄。永至成皐，詔書逆拜為兖州牧，便道之官。`東觀記詔書迎下永曰「尹晨夜冒犯霜露，精神亦已勞矣。以君帷幄近臣，其以永為兖州牧」也。`視事三年，病卒。子昱。

論曰：鮑永守義於故主，斯可以事新主矣。恥以其衆受寵，斯可以受大寵矣。若乃言之者雖誠，而聞之未譬，`譬猶曉也。`豈苟進之恱，易以情納，持正之忤，難以理求乎？`言諂曲則易入，剛直則難進也。`誠能釋利以循道，居方以從義，`方，直也。`君子之槩也。

昱字文泉。少傳父學，客授於東平。建武初，太行山中有劇賊，太守戴涉聞昱鮑永子，有智略，乃就謁，請署守高都長。`高都，縣，屬上黨郡，故城在今澤州也。`昱應之，遂討擊羣賊，誅其渠帥，道路開通，由是知名。後為沘陽長，政化仁愛，境內清淨。`東觀記曰：「沘陽人趙堅殺人繫獄，其父母詣昱，自言年七十餘唯有一子，適新娶，今繫獄當死，長無種類，涕泣求哀。昱憐其言，令將妻入獄，解械止宿，遂任身有子。」`

荊州刺史表上之，再遷，中元元年，拜司隷校尉。詔昱詣尚書，使封胡降檄。`檄，軍書也，若今之露布也。`光武遣小黃門問昱有所怪不？對曰：「臣聞故事通官文書不著姓，又當司徒露布，`漢官儀曰「羣臣上書，公卿校尉諸將不言姓。凡制書皆璽封，尚書令重封。唯赦贖令司徒印，露布州郡」也。`怪使司隷下書而著姓也。」帝報曰：「吾故欲令天下知忠臣之子復為司隷也。」昱在職，奉法守正，有父風，永平五年，坐救火遟，免。

後拜汝南太守。郡多陂池，歲歲決壞，年費常三千餘萬。昱乃上作方梁石洫，`洫，渠也。以石為之，猶今之水門也。`水常饒足，溉田倍多，人以殷富。

十七年，代王敏為司徒，賜錢帛什器帷帳，除子得為郎。建初元年，大旱，穀貴。肅宗召昱問曰：「旱旣大甚，將何以消復災眚？」對曰：「臣聞聖人理國，三年有成。`論語孔子曰：「如有用我者，期月而已可也，三年乃有成功。」`今陛下始踐天位，刑政未著，如有失得，何能致異？但臣前在汝南，典理楚事，`永平十三年，楚王英謀反，連坐者在汝南，昱時主劾之也。`繫者千餘人，恐未能盡當其罪。先帝詔言，大獄一起，冤者過半。又諸徙者骨肉離分，孤魂不祀。一人呼嗟，王政為虧。宜一切還諸徙家屬，蠲除禁錮，興滅繼絕，死生獲所。如此，和氣可致。」帝納其言。`東觀記曰：「時司徒辭訟乆者至十數年，比例輕重，非其事類，錯雜難知。昱奏定辭訟七卷，決事都目八卷，以齊同法令，息遏人訟也。」`

四年，代牟融為太尉。六年，薨，年七十餘。

子德，修志節，有名稱，累官為南陽太守。時歲多荒災，唯南陽豐穰，吏人愛恱，號為神父。時郡學乆廢，德乃修起橫舍，`〕橫，學也，字又作「黌」。`備俎豆黻冕，行禮奏樂。又尊饗國老，宴會諸儒。百姓觀者，莫不勸服。在職九年，徵拜大司農，卒于官。

子昂，字叔雅，有孝義節行。初，德被病數年，昂俯伏左右，衣不緩帶；及處喪，毀瘠三年，抱負乃行；服闋，遂潛于墓次，不關時務。舉孝廉，辟公府，連徵不至，卒於家。

郅惲字君章，汝南西平人也。`潛夫論曰：「周先姞氏封於燕，河東有郅都，汝南有郅君章。」音與古姞同，而其字異。然前書音義郅音之日反。`年十二失母，居喪過禮。及長，理韓詩、嚴氏春秋，`韓，韓嬰也。作詩內外傳。嚴，嚴彭祖也。受公羊於眭孟，專門敎授。見儒林傳。`明天文歷數

王莽時，寇賊羣發，惲乃仰占玄象，歎謂友人曰：「方今鎮、歲、熒惑並在漢分翼、軫之域，`爾雅曰：「中央鎮星，東方歲星，南方熒惑。」翼、軫者，南方鶉尾之宿，楚之分野。演孔圖曰：「卯金刀，名為劉，中國東南出荊州。」故為漢分也。`去而復來，漢必再受命，福歸有德。如有順天發策者，必成大功。」時左隊大夫逯並素好士，`王莽以潁川為左隊，郡守為大夫。逯，姓；並，名也。風俗通曰：「逯，秦邑也，其大夫氏焉。」逯音錄。`惲說之曰：「當今上天垂象，智者以昌，愚者以亡。昔伊尹自鬻輔商，立功全人。`鬻，自衒賣也。史記曰，伊尹欲干湯而無因，乃為有莘氏媵臣，負鼎俎以滋味說湯，乃任以國政也。`惲竊不遜，敢希伊尹之蹤，應天人之變。明府儻不疑逆，俾成天德。」並竒之，使署為吏。惲不謁，曰：「昔文王拔呂尚於渭濵，高宗禮傅說於巖築，桓公取管仲於射鉤，故能立弘烈，就元勳。未聞師相仲父，而可為吏位也。`師，呂望也。相，傅說也。仲父，管仲也。`非闚天者不可與圖遠。君不授驥以重任，驥亦俛首裹足而去耳。」`惲以驥自喻，因自稱驥。史記曰，吳兵入郢，申包胥走秦求救，晝夜馳驅，足腫蹠盭，裂裳裹足，鵠立秦庭。盭音戾。`遂不受署。

西至長安，乃上書王莽曰：「臣聞天地重其人，惜其物，故運機衡，`機衡，北斗也。`垂日月，含元包一，甄陶品類，`前書志曰：「太極元氣，合三為一。」謂三才未分，包而為一也。甄者，陶人旋轉之輪也。言天地造化品物，如陶匠之成衆品者也。`顯表紀世，圖錄豫設。`表，明也；紀，年也。言天豫設圖錄之書，顯明帝王之年代也。`漢歷乆長，孔為赤制，`言孔丘作緯，著歷運之期，為漢家之制。漢火德尚赤，故云為赤制，即春秋感精符云「墨、孔生為赤制」是也。`不使愚惑，殘人亂時。智者順以成德，愚者逆以取害，神器有命，不可虛獲。上天垂戒，欲悟陛下，令就臣位，轉禍為福。`上天垂戒，謂鎮、歲、熒惑並在漢分也。`劉氏享天永命，陛下順節盛衰，`享，受也。永，長也。漢家受天長命，運祚未絕，勸莽當順其時之盛衰，衰則取之，盛則還之。`取之以天，還之以天，可謂知命矣。若不早圖，是不免於竊位也。`竊，盜也。孔子曰：「臧文仲其竊位者歟？」`且堯舜不以天顯自與，故禪天下，`堯舜盛德，天之所顯，猶不自與，以位禪人。言堯之禪舜，舜禪於禹也。`陛下何貪非天顯以自累也？天為陛下嚴父，臣為陛下孝子。父敎不可廢，子諫不可拒，惟陛下留神。」莽大怒，即收繫詔獄，劾以大逆。猶以惲據經讖，難即害之，使黃門近臣脅惲，令自告狂病恍忽，不覺所言。惲乃瞋目詈曰：「所陳皆天文聖意，非狂人所能造。」遂繫須冬，會赦得出，乃與同郡鄭敬南遁蒼梧。`遁，隱也。蒼梧，山名也。山海經曰，南方蒼梧之丘，蒼梧之川，其中有九疑山焉，舜之所葬也。在今永州唐興縣東南。`

建武三年，又至廬江，因遇積弩將軍傅俊東徇揚州。俊素聞惲名，乃禮請之，上為將兵長史，授以軍政。惲乃誓衆曰：「無掩人不備，窮人於戹，不得斷人支體，裸人形骸，放淫婦女。」俊軍士猶發冢陳尸，掠奪百姓。惲諫俊曰：「昔文王不忍露白骨，`解見順紀。`武王不以天下易一人之命，`呂氏春秋曰：「武王伐紂，至鮪水，紂使膠鬲候周，問武王曰：『何日至？』武王曰：『將以甲子日至。』膠鬲行，天大雨，日夜不休，武王疾行不輟。軍吏諫之。武王曰：『吾疾行以救膠鬲之死也。』」`故能獲天地之應，剋商如林之旅。`天地之應，謂夜雨止、畢陳、白魚入舟之類。剋，勝也。商，殷號也。旅，衆也。如林，言衆多。尚書曰：「武王伐紂，紂率其旅若林，會於牧野。」`將軍如何不師法文王，而犯逆天地之禁，多傷人害物，虐及枯尸，取罪神明？今不謝天改政，無以全命。願將軍親率士卒，收傷葬死，哭所殘暴，以明非將軍本意也。」從之，百姓恱服，所向皆下。

七年，俊還京師，而上論之。`上音時掌反。`惲恥以軍功取位，遂辭歸鄉里。縣令卑身崇禮，請以為門下掾。惲友人董子張者，父先為鄉人所害。`東觀記曰「子張父及叔父為鄉里盛氏一時所害」也。`及子張病，將終，惲往候之。子張垂歿，視惲，歔欷不能言。惲曰：「吾知子不悲天命，而痛讎不復也。子在，吾憂而不手；子亡，吾手而不憂也。」`言子在，吾憂子仇未能報，而不須手自揮鋒；子若亡，吾直為子手刃仇人，更不須心懷憂也。`子張但目擊而已。`目擊謂孰視之也。莊子曰「目擊而道存」也。`惲即起，將客遮仇人，取其頭以示子張。子張見而氣絕。惲因而詣縣，以狀自首。令應之遟，`縣令不欲其自首詣獄，故應對之緩也。`惲曰：「為友報讎，吏之私也。奉法不阿，君之義也。虧君以生，非臣節也。」趨出就獄。令跣而追惲，不及，遂自至獄，令拔刃自向以要惲曰：「子不從我出，敢以死明心。」`惲若不去，欲自刺以明心也。`惲得此乃出，因病去。

乆之，太守歐陽歙請為功曹。汝南舊俗，十月饗會，百里內縣皆齎牛酒到府讌飲。時臨饗禮訖，歙敎曰：「西部督郵繇延，`繇姓，咎繇之後。繇音遙。`天資忠貞，稟性公方，摧破姦凶，不嚴而理。今與衆儒共論延功，顯之于朝。太守敬嘉厥休，牛酒養德。」主簿讀敎，戶曹引延受賜。惲於下坐愀然前曰：「司正舉觥，`愀，變色貌。司正，主禮儀者。觥，罰爵也，以角為之。詩小雅曰：「兕觥其觩，旨酒思柔。」觥音古橫反。`以君之罪，告謝于天。案延資性貪邪，外方內員，`言延外示方直而內實柔弱也。孔子曰：「色厲而內荏。」`朋黨搆姦，罔上害人，所在荒亂，怨慝並作。明府以惡為善，股肱以直從曲，此旣無君，又復無臣，惲敢再拜奉觥。」歙色慙動，不知所言。門下掾鄭敬進曰：「君明臣直，功曹言切，明府德也，可無受觥哉？」歙意少解，曰：「實歙罪也，敬奉觥。」`遂受罰也。`惲乃免冠謝曰：「昔虞舜輔堯，四罪咸服，`左傳曰：「舜臣堯，乃流四凶族。」尚書曰「乃流共工于幽州，放驩兜于崇山，竄三苗于三危，殛鯀于羽山，四罪而天下咸服」也。`讒言弗庸，孔任不行，`庸，用也。孔，甚也。任，佞也。`故能作股肱，帝用有歌。`尚書曰：「股肱喜哉！元首起哉！」`惲不忠，孔任是昭，`昭，顯也。惲自責不忠，故使甚佞之人昭顯也。`豺虎從政，`豺虎，貪獸，以比繇延也。`旣陷誹謗，又露所言，`露，顯也。又對衆顯言繇延之罪也。`罪莫重焉。請收惲、延，以明好惡。」歙曰：「是重吾過也。」`重，再也。`遂不讌而罷。惲歸府，稱病，延亦自退。

鄭敬素與惲厚，見其言忤歙，乃相招去，曰：「子廷爭繇延，君猶不納。延今雖去，其埶必還。`言歙後必召延也。`直心無諱，誠三代之道。`三代，夏、殷、周也。論語曰：「三代之所以直道而行也。」`然道不同者不相為謀，吾不能忍見子有不容君之危，盍去之乎！」惲曰：「孟軻以彊其君之所不能為忠，量其君之所不能為賊。`孟子對齊宣王曰：「力足以舉百鈞，而不足以舉一羽，明足以察秋毫之末，而不見輿薪，則王許之乎？」曰：「不。」孟子曰：「今恩足以及禽獸，而功不至於百姓者，獨何歟？然則一羽之不舉，為不用力焉，輿薪之不見，為不用明焉，百姓之不見保，為不用恩焉。故王之不王，弗為也，非不能也。」曰：「不為者與不能者之形何以異？」曰：「挾太山以超北海，語人曰我不能，是誠不能也。為長者折枝，語人曰我不能，是不為也，非不能也」。此彊其君之所不能為也。又曰：「惻隱之心，仁之端也；羞惡之心，義之端也；辭讓之心，禮之端也；是非之心，智之端也。人之有是四端也，猶其有四體也。有是四端自謂不能者，自賊者也；謂其君不能者，賊其君者也。」`惲業已彊之矣。障君於朝，`障，蔽也。君謂歙也。言歙將以牛酒賞繇延，而惲障蔽不聽之。`旣有其直，而不死職，罪也。延退而惲又去，不可。」敬乃獨隱於弋陽山中。`弋陽，縣，屬汝南郡，前書云弋陽山在縣西北也。`居數月，歙果復召延，惲於是乃去，從敬止，漁釣自娛，留數十日。惲志在從政，旣乃喟然而歎，謂敬曰：「天生俊士，以為人也。烏獸不可與同羣，`論語孔子之言。`子從我為伊呂乎？將為巢許，而父老堯舜乎？」`若為巢父、許由，則以堯、舜為父老之人也。`敬曰：「吾足矣。初從生步重華於南野，`步猶尋也。重華、舜字也。南野，謂蒼梧也。`謂來歸為松子，`赤松子也。敬以歸鄉隱逸，自謂同之。劉向列仙傳曰「赤松子，神農時雨師，至崐崘山，常止西王母石室，隨風上下。炎帝少女追之，得仙俱去」也。`今幸得全軀樹類，`樹類謂有胤嗣。`還奉墳墓，盡學問道，`敬汝南人，今隱弋陽，不離墳墓。`雖不從政，施之有政，是亦為政也。`論語孔子之言也。言隱遁好道，在家孝悌，亦從政之義也。`吾年耄矣，安得從子？子勉正性命，勿勞神以害生。」惲於是告別而去。敬字次都，清志高世，光武連徵不到。`謝沈書曰：「敬閑居不脩人倫，新遷都尉逼為功曹。廳事前樹時有清汁，以為甘露。敬曰：『明府政未能致甘露，此清木汁耳。』辭病去，隱處精學蛾陂中。陰就、虞延並辟，不行。同郡鄧敬因折芰為坐，以荷薦肉，瓠瓢盈酒，言談彌日，蓬廬蓽門，琴書自娛。光武公車徵，不行。」案：王莽改新蔡縣為新遷也。`

惲遂客居江夏敎授，郡舉孝廉，為上東城門候。`洛陽城東面北頭門也。`帝甞出獵，車駕夜還，惲拒關不開。帝令從者見靣於門閒。惲曰：「火明遼遠。」遂不受詔。帝乃迴從東中門入。`東面中門也。`明日，惲上書諫曰：「昔文王不敢槃于游田，以萬人惟憂。`槃，樂也。尚書無逸曰「文王不敢槃于游田，以萬人惟政之共」也。`而陛下遠獵山林，夜以繼晝，其如社稷宗廟何？暴虎馮河，未至之戒，誠小臣所竊憂也。」書奏，賜布百匹，貶東中門候為參封尉。`參封，縣，屬琅邪郡。`

後令惲授皇太子韓詩，侍講殿中。及郭皇后廢，`建武十七年廢。`惲乃言於帝曰：「臣聞夫婦之好，父不能得之於子，`得猶制御也。司馬遷曰：「妃匹之愛，君不能得之臣，父不能得之子。況卑下乎？」`況臣能得之於君乎？是臣所不敢言。雖然，願陛下念其可否之計，無令天下有議社稷而已。」帝曰：「惲善恕己量主，知我必不有所左右而輕天下也。」`左右猶向背也。言其齊等。`后旣廢，而太子意不自安，惲乃說太子曰：「乆處疑位，上違孝道，下近危殆。昔高宗明君，吉甫賢臣，及有纖介，放逐孝子。`家語曰：「曾參妻為梨蒸不熟，因出之，終身不娶。其子請焉。曾參曰：『高宗以後妻殺孝子，尹吉甫以後妻放伯竒，吾上不及高宗，中不比吉甫，知其得免於非乎！』遂不娶。」`春秋之義，母以子貴。太子宜因左右及諸皇子引愆退身，奉養母氏，以明聖敎，不背所生。」太子從之，帝竟聽許。

惲再遷長沙太守。先是長沙有孝子古初，遭父喪未葬，鄰人失火，初匍匐柩上，以身扞火，火為之滅。惲甄異之，以為首舉。後坐事左轉芒長，`芒，縣，屬沛國，故城在今亳州永城縣北，一名臨睢城。東觀記曰「坐前長沙太守張禁多受遺送千萬，以惲不推劾，故左遷」也。`又免歸，避地敎授，`避地謂隱遁也。東觀記曰：「芒守丞韓龔受大盜丁仲錢，阿擁之，加笞八百，不死，入見惲，稱仲健。惲怒，以所杖鐵杖捶龔。龔出怨懟，遂殺仲，惲故坐免。」`著書八篇。以病卒。子壽。

壽字伯考，善文章，以廉能稱，舉孝廉，稍遷冀州刺史。時冀部屬郡多封諸王，賔客放縱，類不檢節，`類猶皆也。`壽案察之，無所容貸。乃使部從事專住王國，又徙督郵舍王宮外，`近王宮置督郵舍，以察王得失。`動靜失得，即時騎驛言上奏王罪及劾傅相，於是藩國畏懼，並為遵節。視事三年，冀土肅清。三遷尚書令。朝廷每有疑議，常獨進見。肅宗竒其智策，擢為京兆尹。郡多彊豪，姦暴不禁。三輔素聞壽在冀州，皆懷震竦，各相檢勑，莫敢干犯。壽雖威嚴，而推誠下吏，皆願効死，莫有欺者。以公事免。

復徵為尚書僕射。是時大將軍竇憲以外戚之寵，威傾天下。憲甞使門生齎書詣壽，有所請託，壽即送詔獄。前後上書陳憲驕恣，引王莽以誡國家。是時憲征匈奴，海內供其役費，而憲及其弟篤、景並起第宅，驕奢非法，百姓苦之。壽以府臧空虛，軍旅未休，遂因朝會譏刺憲等，厲音正色，辭旨甚切。憲怒，陷壽以買公田誹謗，下吏當誅。侍御史何敞上疏理之曰：「臣聞聖王闢四門，開四聦，延直言之路，下不諱之詔，立敢諫之旗，聽歌謠於路，`歌謠謂詩也。禹置敢諫之幡，解已見上。禮記王制曰：「命太師陳詩觀民風。」鄭玄注云：「陳詩謂采其詩而示之。」`爭臣七人，以自鑒照，`孔子曰，天子有爭臣七人。`考知政理，違失人心，輒改更之，故天人並應，傳福無窮。臣伏見尚書僕射郅壽坐於臺上，與諸尚書論擊匈奴，言議過差，及上書請買公田，遂繫獄考劾大不敬。臣愚以為壽機密近臣，匡救為職。若懷默不言，其罪當誅。今壽違衆正議，以安宗廟，豈其私邪？又臺閣平事，分爭可否，雖唐虞之隆，三代之盛，猶謂諤諤以昌，不以誹謗為罪。`史記趙良謂商君曰：「千人之諾諾，不如一士之諤諤。武王諤諤以昌，殷紂嘿嘿以亡。」`請買公田，人情細過，可裁隱忍。壽若被誅，臣恐天下以為國家橫罪忠直，賊傷和氣，忤逆陰陽。臣所以敢犯嚴威，不避夷滅，觸死瞽言，非為壽也。`論語曰「侍於君子有三愆，未見顏色而言謂之瞽」也。`忠臣盡節，以死為歸。臣雖不知壽，度其甘心安之。誠不欲聖朝行誹謗之誅，以傷晏晏之化，`鄭玄注尚書考靈耀云：「道德純備謂之塞，寬容覆載謂之晏。」`杜塞忠直，垂譏無窮。臣敞謬豫機密，言所不宜，罪名明白，當填牢獄，先壽僵仆，萬死有餘。」書奏，壽得減死論，徙合浦。`今廉州縣。`未行，自殺，家屬得歸鄉里。

贊曰：鮑永沈吟，晚乃歸正。志達義全，先號後慶。`易曰「先號咷而後笑」，謂初凶後吉也。`申屠對策，郅惲上書。有道雖直，無道不愚。

* * *

