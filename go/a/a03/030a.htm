<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷三十上‧列傳第二十上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷三十上 ‧ 列傳第二十上</span>   
    <hr />
                  <p class="style11">蘇竟　揚厚　郎顗　襄楷</p>
                  <p>蘇竟字伯況，扶風平陵人也。平帝世，竟以明易為博士講書祭酒。<span class="style7">王莽置六經祭酒，秩上卿，每經各一人，竟為講尚書祭酒。</span>善圖緯，能通百家之言。王莽時，與劉歆等共典校書，拜代郡中尉。時匈奴擾亂，北邊多罹其禍，竟終完輯一郡。光武即位，就拜代郡太守，使固塞以拒匈奴。建武五年冬，盧芳略得北邊諸郡，帝使偏將軍隨弟屯代郡。<span class="style7">隨姓，弟名也。弟音悌。</span>竟病篤，以兵屬弟，詣京師謝罪。拜侍中，數月，以病免。</p>
                  <p>初，延岑護軍鄧仲況擁兵據南陽陰縣為寇，<span class="style7">陰，縣名，屬南陽郡，故城在今襄州穀城縣界北。</span>而劉歆兄子龔為其謀主。<span class="style7">臣賢案：前書及三輔決錄並云向曾孫，今言歆兄子，則不同也。</span>竟時在南陽，與龔書曉之曰：</p>
                  <p>　　君執事無恙。<span class="style7">執事猶言左右也。敬前人，故呼其執事者。爾雅曰：「恙，憂也」。</span>走昔以摩研編削之才，<span class="style7">走謂馳走之人，謙稱也，猶司馬遷與任少卿書云「牛馬走」之類也。說文曰：「編，次也。」削謂簡也，一曰削書刀也。研音午見反。</span>與國師公從事出入，<span class="style7">劉歆為王莽國師公也。</span>校定祕書，竊自依依，末由自遠。蓋聞君子愍同類而傷不遇。人無愚智，莫不先避害然後求利，先定志然後求名。昔智果見智伯窮兵必亡，故變名遠逝，<span class="style7">智果，智伯臣也。逝，去也。戰國策曰，智伯與韓、魏共圍趙，智伯之臣智果說智伯曰：「韓魏二主色動而喜，必背君矣。不如殺之。」智伯曰：「晉陽旦暮將拔之，而饗其利，乃有它心，不可，子勿復言。」智果見言之不聽，出，更其姓為輔氏，遂去不見。其後韓、魏乃反殺智伯，三分其地。「果」或作「過」。</span>陳平知項王為天所棄，故歸心高祖，皆智之至也。<span class="style7">陳平初事項羽，後知羽必敗，乃仗劔度河歸漢，見前書也。</span>聞君前權時屈節，北靣延牙，<span class="style7">延岑字牙。屈節謂臣事也。</span>乃後覺悟，棲遟養德。<span class="style7">爾雅曰「棲遲，息偃也」，言後息偃養德，不復事延牙也。詩小雅曰：「或棲遲偃仰。」</span>先世數子，又何以加。<span class="style7">謂智果、陳平也。</span>君處陰中，土多賢士，若以須臾之閒，研考異同，揆之圖書，測之人事，則得失利害可陳於目，何自負畔亂之困，不移守惡之名乎？與君子之道何其反也？</p>
                  <p>　　世之俗儒末學醒醉不分，而稽論當世，疑誤視聽。或謂天下迭興，未知誰是，稱兵據土，可圖非冀。或曰聖王未啟，宜觀時變，倚彊附大，顧望自守。二者之論，豈其然乎？夫孔丘祕經，為漢赤制，<span class="style7">祕經，幽祕之經，即緯書也。赤制，解見郅惲傳。</span>玄包幽室，文隱事明。<span class="style7">包，臧也。言緯書玄祕，臧於幽室，文雖微隱，事甚明驗。</span>且火德承堯，雖昧必亮，<span class="style7">昧，暗也。亮，明也。言漢承唐堯、劉累之後，以火德王，雖遭王莽篡奪，一時闇昧，今光武中興，必盛明也。</span>承積世之祚，握無窮之符，王氏雖乘閒偷篡，而終嬰大戮，支分體解，宗氏屠滅，非其効歟？<span class="style7">王莽傳曰：「校尉公賔就斬莽首，軍人分裂莽身，支節肌肉臠分。」三輔舊事曰：「臠切千段。」</span>皇天所以眷顧踟躕，<span class="style7">踟躕猶裴回也。</span>憂漢子孫者也。論者若不本之於天，參之於聖，猥以師曠雜事輕自眩惑，說士作書，亂夫大道，焉可信哉？<span class="style7">師曠雜事，雜占之書也。前書曰陰陽書十六家，有師曠八篇也。</span></p>
                  <p>　　諸儒或曰：今五星失晷，天時謬錯，<span class="style7">五星謂東方歲星，南方熒惑星，西方太白，北方辰星，中央鎮星。失晷，失於常度。</span>辰星乆而不効，<span class="style7">不効謂出入失度也。</span>太白出入過度，熒惑進退見態，鎮星繞帶天街，歲星不舍氐、房。<span class="style7">前書曰：「昴、畢閒為天街。」氐、房，東方之宿。歲星，歲舍一次，當次舍於氐、房，今不舍之，是變常也。</span>以為諸如此占，歸之國家。蓋災不徒設，皆應之分野，各有所主。夫房、心即宋之分，東海是也。<span class="style7">前書天文志曰：「卯為房、心，宋之分也。」</span>尾為燕分，漁陽是也。<span class="style7">前書天文志曰：「寅為尾、箕，燕之分也。」</span>東海董憲迷惑未降，漁陽彭寵逆亂擁兵，王赫斯怒，命將並征，故熒惑應此，憲、寵受殃。太白、辰星自亡新之末，失行筭度，以至于今，或守東井，或沒羽林，<span class="style7">東井，南方之宿。天官書曰：「北宮虛、危，南方有衆星曰羽林天軍。」「筭」或作「舛」。</span>或裵回藩屏，或躑躅帝宮，<span class="style7">帝宮，北辰也。藩屏，兩傍之星也。裵回謂縈繞淹留。躑躅謂上下不去也。</span>或經天反明，或潛臧乆沈，或衰微闇昧，或煌煌北南，或盈縮成鉤，或偃蹇不禁，<span class="style7">盈縮猶進退，曲如鉤形也。偃蹇，高而明大無禁制。</span>皆大運蕩除之祥，聖帝應符之兆也。賊臣亂子，往往錯互，指麾妄說，傳相壞誤。由此論之，天文安得遵度哉！</p>
                  <p>　　乃者，五月甲申，天有白虹，自子加午，廣可十丈，長可萬丈，正臨倚彌。倚彌即黎丘，秦豐之都也。<span class="style7">蓋秦豐黎丘一名倚彌也。</span>是時月入于畢。畢為天網，<span class="style7">畢，西方宿也。</span>主網羅無道之君，故武王將伐紂，上祭于畢，求助天也。<span class="style7">史記曰，周武王即位九年，上祭于畢，東觀兵于孟津也。</span>夫仲夏甲申為八魁。<span class="style7">歷法，春三月己巳、丁丑，夏三月甲申、壬辰，秋三月己亥、丁未，冬三月甲寅、壬戌，為八魁。</span>八魁，上帝開塞之將也，主退惡攘逆。流星狀似蚩尤旗，或曰營頭，或曰天槍，出奎而西北行，至延牙營上，散為數百而滅。奎為毒螫，主庫兵。<span class="style7">春秋合誠圖曰「奎主武庫之兵」也。</span>此二變，郡中及延牙士衆所共見也。是故延牙遂之武當，<span class="style7">今均州縣也。</span>託言發兵，實避其殃。今年比卦部歲，坤主立冬，坎主冬至，水性滅火，南方之兵受歲禍也。<span class="style7">比卦，坤下坎上，坎為水也。</span>德在中宮，刑在木，木勝土，刑制德，今年兵事畢已，中國安寧之効也。五七之家三十五姓，彭、秦、延氏不得豫焉。<span class="style7">春秋運斗樞曰：「五七三十五，人皆共一德。」</span>如何怪惑，依而恃之？葛纍之詩，「求福不回」，其若是乎！<span class="style7">詩大雅曰：「莫莫葛藟，施于條枚，愷悌君子，求福不回。」注云：「葛延曼於木之枝而茂盛，喻子孫依緣先人之功而起也。回，違也。言不違先祖之道。」</span></p>
                  <p>　　圖讖之占，衆變之驗，皆君所明。善惡之分，去就之決，不可不察。無忽鄙言！</p>
                  <p>　　夫周公之善康叔，以不從管蔡之亂也；<span class="style7">史記曰，周公以成王命伐殷，殺管叔，放蔡叔，以殷餘人封康叔為衞君。</span>景帝之恱濟北，以不從吳濞之畔也。<span class="style7">濟北王志，高帝孫，齊王肥之子也。吳楚反時，堅守不從，景帝賢之，徙封為淄川王也。</span>自更始以來，孤恩背逆，歸義向善，臧否粲然，可不察歟！良醫不能救無命，彊梁不能與天爭，<span class="style7">扁鵲之見桓侯，項王之敵漢祖也。</span>故天之所壞，人不得支。<span class="style7">支，持也。左傳曰，晉汝叔寬曰：「天之所壞，不可支也；衆之所為，不可干也。」</span>宜密與太守劉君共謀降議。仲尼棲棲，墨子遑遑，憂人之甚也。<span class="style7">班固曰「棲棲遑遑，孔席不煖，墨突不黔」也。</span>屠羊救楚，非要爵祿；<span class="style7">莊子曰「楚昭王失國，屠羊說走而從於王。昭王反國，將賞從亡者，及屠羊說。屠羊說曰：『大王失國，說失屠羊；大王反國，說亦反屠羊。臣之爵祿已復矣，又何賞之有？』遂不受」也。</span>茅焦干秦；豈求報利？<span class="style7">秦始皇遷太后於咸陽宮，又撲殺兩弟。齊人茅焦解衣伏質入諫，始皇乃迎太后歸於咸陽，爵茅焦為上卿，焦辭不受。事見說苑也。</span>盡忠博愛之誠，憤滿不能已耳。</p>
                  <p>又與仲況書諫之，文多不載，於是仲況與龔遂降。</p>
                  <p>龔字孟公，長安人，善論議，扶風馬援、班彪並器重之。<span class="style7">三輔決錄注曰：「唯有孟公論可觀者。」班叔皮與京兆丞郭季通書曰：「劉孟公臧器於身，用心篤固，實瑚璉之器，宗廟之寶也。」</span>竟終不伐其功，潛樂道術，作記誨篇及文章傳於世。年七十，卒于家。</p>
                  <p>楊厚字仲桓，廣漢新都人也。祖父春卿，善圖讖學，為公孫述將。漢兵平蜀，春卿自殺，臨命戒子統曰：「吾綈袠中有先祖所傳祕記，<span class="style7">說文曰：「綈，厚繒也。」綈音提。</span>為漢家用，爾其修之。」統感父遺言，服闋，辭家從犍為周循學習先法，又就同郡鄭伯山受河洛書及天文推步之術。<span class="style7">益部耆舊傳曰：「統字仲通。曾祖父仲續舉河東方正，拜祁令，甚有德惠，人為立祠。樂益部風俗，因留家新都，代修儒學，以夏侯尚書相傳。」</span>建初中為彭城令，一州大旱，統推陰陽消伏，縣界蒙澤。太守宗湛使統為郡求雨，亦即降澍。<span class="style7">袁山松書曰「統在縣，休徵時序，風雨得節，嘉禾生於寺舍，人庶稱神」也。</span>自是朝廷災異多以訪之。統作家法章句及內讖二卷解說，位至光祿大夫，為國三老。年九十卒。</p>
                  <p>統生厚。厚母初與前妻子博不相安，厚年九歲，思令和親，乃託疾不言不食。母知其旨，懼然改意，<span class="style7">懼音九具反。</span>恩養加篤。博後至光祿大夫。</p>
                  <p>厚少學統業，精力思述。初，安帝永初三年，太白入北斗，洛陽大水。<span class="style7">續漢志曰，時正月己亥，太白入北斗中，以為貴相凶也。又京師及郡國四十一雨水，鄧太后專政也。</span>時統為侍中，厚隨在京師。朝廷以問統，統對年老耳目不明，子厚曉讀圖書，粗識其意。鄧太后使中常侍承制問之，厚對以為「諸王子多在京師，容有非常，宜亟發遣各還本國」。<span class="style7">亟音紀力反。</span>太后從之，星尋滅不見。又剋水退期日，皆如所言。除為中郎。太后特引見，問以圖讖，厚對不合，免歸。<span class="style7">袁山松書曰：「鄧太后問厚曰：『大將軍鄧隲應輔臣星不？』對曰：『不應。』以此不合其旨。」</span>復習業犍為，不應州郡、三公之命，方正、有道、公車特徵皆不就。</p>
                  <p>永建二年，順帝特徵，詔告郡縣督促發遣。厚不得已，行到長安，以病自上，因陳漢三百五十年之戹，<span class="style7">春秋命歷序曰：「四百年之閒，閉四門，聽外難，羣異並賊，官有孽臣，州有兵亂，五七弱，暴漸之效也。」宋均注云：「五七三百五十歲，當順帝漸微，四方多逆賊也。」</span>宜蠲法改憲之道，<span class="style7">蠲，明也。</span>及消伏災異，凡五事。制書襃述，有詔太醫致藥，太官賜羊酒。及至，拜議郎，三遷為侍中，特蒙引見，訪以時政。四年，厚上言「今夏必盛寒，當有疾疫蝗蟲之害」。是歲，果六州大蝗，疫氣流行。後又連上「西北二方有兵氣，宜備邊寇」。車駕臨當西巡，感厚言而止。至陽嘉三年，西羌寇隴右，明年，烏桓圍度遼將軍耿曅。永和元年，復上「京師應有水患，又當火災，三公有免者，蠻夷當反畔。」是夏，洛陽暴水，殺千餘人；至冬，承福殿災，太尉龐參免；荊、交二州蠻夷賊殺長吏，寇城郭。又言「陰臣、近戚、妃黨當受禍」。<span class="style7">陰，私也。</span>明年，宋阿母與宦者襃信侯李元等遘姦廢退；<span class="style7">阿母，順帝乳母山陽君宋娥也。</span>後二年，中常侍張逵等復坐誣罔大將軍梁商專恣，悉伏誅。每有災異，厚輒上消救之法，而閹宦專政，言不得信。</p>
                  <p>時大將軍梁冀威權傾朝，遣弟侍中不疑以車馬、珍玩致遺於厚，欲與相見。厚不荅，固稱病求退。帝許之，賜車馬錢帛歸家。修黃老，敎授門生，上名錄者三千餘人。太尉李固數薦言之。太初元年，梁太后詔備古禮以聘厚，<span class="style7">古禮謂以束帛加璧，安車蒲輪等。</span>遂辭疾不就。建和三年，太后復詔徵之，經四年不至。年八十二，卒於家。策書弔祭。鄉人謚曰文父。門人為立廟，郡文學掾史春秋饗射常祠之。</p>
                  <hr />
  </div>
		 <div class="next1"><a href="029.htm">上卷</a> / <a href="a03.htm">後漢書目錄</a> / <a href="030b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

