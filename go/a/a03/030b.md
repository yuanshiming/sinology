

##### 後漢書
	`卷三十下 ‧ 列傳第二十下`

* * *

郎顗　襄楷

郎顗字雅光，北海安丘人也。父宗，字仲綏，學京氏易，善風角、星筭、六日七分，`京氏，京房也，作易傳。風角謂候四方四隅之風，以占吉凶也。星筭謂善天文筭數也。易稽覽圖曰：「甲子卦氣起中孚，六日八十分日之七。」鄭玄注云：「六以候也。八十分為一日之七者，一封六日七分也。」`能望氣占候吉凶，常賣卜自奉。`奉音扶用反。`安帝徵之，對策為諸儒表，後拜吳令。`吳，縣名，屬會稽郡，今蘇州縣也。`時卒有暴風，宗占知京師當有大火，記識時日，遣人參候，果如其言。諸公聞而表上，以愽士徵之。宗恥以占驗見知，聞徵書到，夜縣印綬於縣廷而遁去，遂終身不仕。

顗少傳父業，兼明經典，隱居海畔，延致學徒常數百人。晝研精義，夜占象度，勤心銳思，朝夕無倦。州郡辟召，舉有道、方正，不就。

順帝時，災異屢見，陽嘉二年正月，公車徵，顗乃詣闕拜章曰：

　　臣聞天垂妖象，地見災符，所以譴告人主，責躬脩德，使正機平衡，流化興政也。易內傳曰：「凡災異所生，各以其政。變之則除，消之亦除。」`易稽覽圖曰：「凡異所生，災所起，各以其政，變之則除，其不可變，則施之亦除。」鄭玄注云：「改其政者，謂失火令則行水令，失土令則行木令，失金令則行火令，則災除去也。不可變謂殺賢者也。施之者，死者不可復生，封祿其子孫，使得血食，則災除也。」`伏惟陛下躬日昃之聽，溫三省之勤，`論語曾子曰「吾日三省吾身」也。`思過念咎，務消祇悔。`祇，大也。易復卦初九曰：「無祇悔元吉。」`

　　方今時俗奢佚，淺恩薄義。夫救奢必於儉約，拯薄無若敦厚，安上理人，莫善於禮。修禮遵約，蓋惟上興，革文變薄，事不在下。故周南之德，關雎政本。`周南詩序曰：「關雎，風之始也，所以風化天下而正夫婦也。」故夫婦為政本也。`本立道生，風行草從，澄其源者流清，溷其本者末濁。天地之道，其猶鼓籥，以虛為德，自近及遠者也。`籥如笛，六孔。鼓籥，其形內虛而氣無窮。老子曰：「天地之閒其猶槖籥，虛而不屈，動而愈出。」`伏見往年以來，園陵數災，`陽嘉元年冬，恭陵百丈廡災。永建元年秋，茂陵園寑災。`炎光熾猛，驚動神靈。易天人應曰：「君子不思遵利，茲謂無澤，厥災孽火燒其宮。」又曰：「君高臺府，犯陰侵陽，厥災火。」又曰：「上不儉，下不節，炎火並作燒君室。」自頃繕理西苑，修復太學，`永建六年修太學也。`宮殿官府多所搆飾。昔盤庚遷殷，去奢即儉，`帝王紀曰：「盤庚以耿在河北，迫近山川，自祖辛以來奢淫不絕，乃度河將徙都亳之殷地。人咨嗟相怨，不欲徙，盤庚乃作書三篇以告喻之。」今尚書盤庚三篇是也。亳在偃師。`夏后卑室，盡力致美。`論語孔子曰：「禹惡衣服而致美乎黻冕，卑宮室而盡力乎溝洫。」`又魯人為長府，閔子騫曰：「仍舊貫，何必改作。」`長府，魯之府名也。仍，因也。貫，事也。言因舊事則可，何必更作。見論語。`臣愚以為諸所繕修，事可省減，稟卹貧人，賑贍孤寡，此天之意也，人之慶也，仁之本也，儉之要也。焉有應天養人，為仁為儉，而不降福者哉？

　　土者地祇，陰性澄靜，宜以施化之時，敬而勿擾，竊見正月以來，陰闇連日。易內傳曰：「乆陰不雨，亂氣也，蒙之比也。蒙者，君臣上下相冒亂也。」`易稽覽圖曰：「日食之比，陰覆陽也。蒙之比也，陰冒陽也。」鄭玄注云：「蒙，氣也。比非一也。邪臣謀覆冒其君，先霧從夜昏起，或從夜半或平旦。君不覺悟，日中不解，遂成蒙；君復不覺悟，下為霧也。」比音庇。`又曰：「欲德不用，厥異常陰。」夫賢者化之本，雲者雨之具也。得賢而不用，猶乆陰而不雨也。又頃前數日，寒過其節，冰旣解釋，還復凝合。夫寒往則暑來，暑往則寒來，`易繫詞之文也。`此言日月相推，寒暑相避，以成物也。今立春之後，火卦用事，當溫而寒，違反時節，由功賞不至，而刑罰必加也。宜須立秋，順氣行罰。

　　臣伏案飛候，`京房作易飛候。`參察衆政，以為立夏之後，當有震裂涌水之害。又比熒惑失度，盈縮往來，涉歷輿鬼，環繞軒轅。`天官書曰，輿鬼，南方之宿。軒轅黃龍體，女主後宮之象也。`火精南方，夏之政也。政有失禮，不從夏令，則熒惑失行。`熒惑，南方，主夏，為禮為視。禮虧視失，不行夏令，則熒惑逆行也。見天文志。`正月三日至乎九日，三公卦也。`凡卦法，一為元士，二為大夫，三為三公，四為諸侯，五為王位，六為宗廟。前書曰：「梁人焦延壽，字贛，長於災變，分六十四卦，更直日用事，以風、雨、寒、溫為候。」音義云：「分卦直日之法，爻主一日，即三日九日，並為三公之卦也。」`三公上應台階，下同元首。`春秋元命包曰：「魁下六星，兩兩而比，曰三台。」前書音義曰：「泰階，三台也。」又黃帝泰階六符經曰：「泰階者，天之三階也。上階為天子，中階為諸侯、公卿、大夫，下階為士、庶人。三階平則陰陽和，風雨時。」尚書曰：「君為元首，臣作股肱。」言三公上象天之台階，下與人君同體也。`政失其道，則寒陰反節。「節彼南山」，詠自周詩；`詩小雅曰：「節彼南山，維石巖巖，赫赫師尹，人具爾瞻。」注云：「節，高峻貌也。喻三公之位，人所高嚴也。赫赫，顯盛也。師尹，三公也。言三公之位，天下之人共瞻視之。」`「股肱良哉」，著於虞典。而今之在位，競託高虛，納累鐘之奉，忘天下之憂，`六斛四斗曰鐘，左傳曰四升為豆，四豆為區，四區為釜，十釜為鐘也。`棲遟偃仰，寑疾自逸，被策文，得賜錢，即復起矣。何疾之易而愈之速？以此消伏災眚，興致升平，其可得乎？今選舉牧守，委任三府。`三公也。`長吏不良，旣咎州郡，州郡有失，豈得不歸責舉者？而陛下崇之彌優，自下慢事愈甚，所謂大網疏，小網數。`謂緩於三公，切於州郡也。`三公非臣之仇，臣非狂夫之作，所以發憤忘食，懇懇不已者，誠念朝廷欲致興平，非不能靣譽也。

　　臣生長草野，不曉禁忌，披露肝膽，書不擇言。伏鑕鼎鑊，死不敢恨。謹詣闕奉章，伏待重誅。

書奏，帝復使對尚書。`使就尚書更對也。`顗對曰：

　　臣聞明王聖主好聞其過，忠臣孝子言無隱情。臣備生人倫視聽之類，而稟性愚愨，不識忌諱，故出死忘命，懇懇重言。`重，再也。`誠欲陛下修乾坤之德，開日月之明，披圖籍，案經典，覽帝王之務，識先後之政。如有闕遺，退而自改。本文武之業，擬堯舜之道，攘災延慶，號令天下。此誠臣顗區區之願，夙夜夢寤，盡心所計。謹條序前章，暢其旨趣，`謂前詣闕所上章也。`條便宜七事，具如狀對：

　　一事：陵園至重，聖神攸馮，而災火炎赫，迫近寑殿，魂而有靈，猶將驚動。尋宮殿官府，近始永平，歲時未積，便更修造。又西苑之設，禽畜是處，離房別觀，本不常居，而皆當務精土木，營建無已，消功單賄，巨億為計。易內傳曰：「人君奢侈，多飾宮室，其時旱，其災火。」是故魯僖遭旱，修政自勑，下鐘鼓之縣，休繕治之官，`春秋考異郵曰：「僖公三年春夏不雨，於是僖公憂閔，玄服避舍，釋更徭之逋，罷軍寇之誅，去苛刻峻文慘毒之敎，所蠲浮令四十五事。曰：『方今天旱，野無生稼，寡人當死，百姓何罪？不敢煩人請命，願撫萬人害，以身塞無狀。』禱已，舍齊南郊，雨大澍也。」`雖則不寧，而時雨自降。`左傳僖公「六月雨」。`由此言之，天之應人，敏於景響。`敏，疾也。`今月十七日戊午，徵日也，`陽嘉二年正月。`日加申，`日在申時也。`風從寅來，丑時而止。丑、寅、申皆徵也，不有火災，必當為旱。`南方為徵，故為火及旱也。`願陛下校計繕修之費，永念百姓之勞，罷將作之官，減彫文之飾，損庖厨之饌，退宴私之樂。易中孚傳曰：「陽感天，不旋日。」`易中孚傳曰：「陽感天，不旋日，諸侯不旋時，大夫不過期。」鄭玄注云：「陽者天子，為善一日，天立應以善；為惡一日，天立應以惡。諸侯為善一時，天立應以善；為惡一時，天立應以惡。大夫為善一歲，天亦立應以善；為惡一歲，天亦立應以惡。」一說云「不旋日，立應之；不過時，三辰閒；不過期，從今旦至明日旦」也。陽即指天子也。`如是，則景雲降集，眚沴息矣。`景雲，五色雲也，一曰慶雲。孝經援神契曰：「德至山陵則景雲出。」顗以陵園火災，故引之也。眚沴謂災氣。`

　　二事：去年已來，兊卦用事，類多不効。易傳曰：「有貌無實，佞人也；有實無貌，道人也。」寒溫為實，清濁為貌。`易稽覽圖曰：「有實無貌，屈道人也；有貌無實，佞人也。」鄭玄注曰：「有寒溫，無貌濁清靜，此賢者屈道，仕于不肖君也。有貌濁清靜，無寒溫，此佞人以便巧仕於世也。」`今三公皆令色足恭，外厲內荏，以虛事上，無佐國之實，故清濁效而寒溫不效也，是以陰寒侵犯消息。`易稽覽圖曰：「侵消息者，或陰專政，或陰侵陽。」鄭玄注：「溫卦以溫侵，寒卦以寒侵。陽者君也，陰者臣也，專君政事亦陰侵陽也。」`占曰：「日乘則有妖風，日蒙則有地裂。」如是三年，則致日食，陰侵其陽，漸積所致。立春前後溫氣應節者，詔令寬也。其後復寒者，無寬之實也。夫十室之邑，必有忠信，率土之人，豈無貞賢，未聞朝廷有所賞拔，非所以求善贊務，弘濟元元。宜採納良臣，以助聖化。

　　三事：臣聞天道不遠，三五復反。`春秋合誠圖曰：「至道不遠，三五而反。」宋均注云：「三，三正也。五，五行也。三正五行，王者改代之際會也。能於此際自新如初，則通無窮也。」`今年少陽之歲，法當乘起，恐後年已往，將遂驚動，涉歷天門，災成戊己。`戌亥之閒為天門也。`今春當旱，夏必有水，臣以六日七分候之可知。夫災眚之來，緣類而應。行有玷缺，則氣逆于天，精感變出，以戒人君。王者之義，時有不登，則損滋徹膳。數年以來，穀收稍減，家貧戶饉，歲不如昔。百姓不足，君誰與足？水旱之災，雖尚未至，然君子遠覽，防微慮萌。老子曰：「人之飢也，以其上食稅之多也。」故孝文皇帝綈袍革舄，木器無文，`前書曰：「孝文帝身衣弋綈，足履革舄，兵木無刃，衣縕無文。」`約身薄賦，時致升平。今陛下聖德中興，宜遵前典，惟節惟約，天下幸甚。易曰：「天道無親，常與善人。」是故高宗以享福，`高宗，殷王武丁也。尚書大傳曰：「武丁祭成湯，有雉飛升鼎耳而呴，祖己曰：『雉者野鳥，升于鼎者，欲為用也，無則遠方將有來朝者。』故武丁內反諸己，以思先王之道。三年，編髮重譯來朝者六國。孔子曰：『吾於高宗肜日見德之有報之疾也。』」帝王紀曰「高宗饗國五十有九年，年百歲」也。`宋景以延年。`呂氏春秋曰「宋景公時，熒惑在心，召子韋問焉。子韋曰：『禍當君。雖然，可移宰相。』公曰：『宰相，寡人所與理國家也。』曰：『可移於人。』公曰：『人死，寡人將誰為君？』曰：『可移於歲。』公曰：『歲飢人餓，誰以我為君乎？』子韋曰：『君有至德之言三，天必三賞君，熒惑必退三舍。一舍行七星，星當一年，君延二十一年矣。』熒惑果退三舍」也。`

　　四事：臣竊見皇子未立，儲宮無主，仰觀天文，太子不明。`洪範五行傳曰：「心之大星天王也，其前星太子也，後星庶子也。」`熒惑以去年春分後十六日在婁五度，`婁，西方宿也。`推步三統，熒惑今當在翼九度，`翼，南方宿也。`今反在柳三度，`柳，東方宿也。`則不及五十餘度。`言熒惑行遲也。`去年八月二十四日戊辰，熒惑歷輿鬼東入軒轅，出后星北，東去四度，北旋復還。軒轅者，後宮也。熒惑者，至陽之精也，天之使也，`熒惑南方火，盛陽之精也。天文要集曰：「天有五帝，五星為之使。」`而出入軒轅，繞還往來。易曰：「天垂象，見吉凶。」其意昭然可見矣。禮，天子一娶九女，嫡媵畢具。今宮人侍御，動以千計，或生而幽隔，人道不通，鬱積之氣上感皇天，故遣熒惑入軒轅，理人倫，垂象見異，以悟主上。昔武王下車，出傾宮之女，表商容之閭，`尚書大傳曰：「武王入殷，表商容之閭，歸傾宮之女。」`以理人倫，以表賢德，故天授以聖子，成王是也。今陛下多積宮人，以違天意，故皇胤多夭，嗣體莫寄。詩云：「敬天之怒，不敢戲豫。」`詩大雅板篇之文也。注云：「戲豫，逸豫也。」`方今之福，莫若廣嗣，廣嗣之術，可不深思？宜簡出宮女，恣其姻嫁，則天自降福，子孫千億。惟陛下丁寧再三，留神於此。左右貴倖，亦宜惟臣之言，以悟陛下。蓋善言古者合於今，善言天者合於人。`前書武帝詔曰：「善言天者必有徵於人，善言古者必有驗於今。」`願訪問百僚，有違臣言者，臣當受苟言之罪。`論語孔子曰：「君子於其言無所苟而已矣。」`

　　五事：臣竊見去年閏月十七日己丑夜，有白氣從西方天苑趨左足，入玉井，數日乃滅。`續漢志曰：「時客星氣白，廣二尺，長五丈，起天苑西南。」天官書曰：「西有句曲九星，三處羅：一曰天旗，二曰天苑，三曰九游。」參星下四小星為玉井，其外四星左右肩股也。`春秋曰：「有星孛于大辰。大辰者何？大火也。`春秋昭十七年：「有星孛于大辰。」爾雅曰：「大辰，房、心、尾也。」孫炎曰：「龍星明者可以為時候，故曰大辰。」`大火為大辰，伐又為大辰，`廣雅曰「罰謂之大辰」也。`北極亦為大辰。」`爾雅曰：「北極謂之北辰。」李巡曰；「北極，天心也，居北方，正四時，謂之北辰也。」`所以孛一宿而連三宿者，言北辰王者之宮也。凡中宮無節，政敎亂逆，威武衰微，則此三星以應之也。罰者白虎，其宿主兵，其國趙、魏，`天官書曰：「參為白虎，下有三星曰罰，為斬刈之事。」故主兵。昴、畢之閒，趙、魏之分也。`變見西方，亦應三輔。凡金氣為變，發在秋節。`西方白氣入玉井，是金氣之變也。`臣恐立秋以後，趙、魏、關西將有羌寇畔戾之患。宜豫宣告諸郡，使敬授人時，輕徭役，薄賦斂，勿妄繕起，堅倉獄，備守衞，回選賢能，`回，易也。`以鎮撫之。金精之變，責歸上司。`上司謂司馬也，建武二十七年改為太尉。韓詩外傳曰：「司馬主天。陰陽不調，星辰失度，責之司馬。」故云責歸上司也。`宜以五月丙午，遣太尉服干戚，建井旟，`干，楯也。戚，斧也。西方主兵，故太尉執持楯斧，所以厭金氣也。井，南方火宿也。鳥隼曰旟也。以火勝金，故畫井星之文於旟而建之也。`書玉板之策，引白氣之異，`書祝辭於玉板也。`於西郊責躬求愆，謝咎皇天，消滅妖氣。蓋以火勝金，轉禍為福也。`以五月丙午日，火勝金也。`

　　六事：臣竊見今月十四日乙卯巳時，白虹貫日。凡日傍氣色白而純者名為虹。貫日中者，侵太陽也；見於春者，政變常也。方今中官外司，各各考事，`考，劾也。`其所考者，或非急務。又恭陵火災，主名未立，`立猶定也。時考問延火者姓名未定也。`多所收捕，備經考毒。尋火為天戒，以悟人君，可順而不可違，可敬而不可慢。陛下宜恭己內省，以備後災。凡諸考案，并須立秋。又易傳曰：「公能其事，序賢進士，後必有喜。」反之，則白虹貫日。以甲乙見者，則譴在中台。`譴，責也。韓詩外傳曰：「三公者何？司空、司徒、司馬也。司馬主天，司空主地，司徒主人。故陰陽不調，星辰失度，責之司馬；山陵崩絕，川谷不流，責之司空；五穀不殖，草木不茂，責之司徒。」甲乙東方主春，生殖五穀之時也。而白虹以甲乙日見，明責在司徒也。`自司徒居位，陰陽多謬，`時劉崎為司徒，至陽嘉三年策免。`乆無虛己進賢之策，天下興議，異人同咨。`咨，嗟歎也。`且立春以來，金氣再見，`謂元年閏十二月己丑夜，有白氣入玉井，二年正月乙卯，白虹貫日，此金氣再見。`金能勝木，必有兵氣，宜黜司徒以應天意。陛下不早攘之，將負臣言，遺患百姓。

　　七事：臣伏惟漢興以來三百三十九歲。於詩三基，高祖起亥仲二年，今在戌仲十年。`「基」當作「朞」，謂以三期之法推之也。詩氾歷樞曰：「凡推其數皆從亥之仲起，此天地所定位，陰陽氣周而復始，萬物死而復蘇，大統之始，故王命一節為之十歲也。」`詩汜歷樞曰：「卯酉為革政，午亥為革命，神在天門，出入候聽。」`宋均注云：「神，陽氣，君象也。天門，戌亥之閒，乾所據者。」`言神在戌亥，司候帝王興衰得失，厥善則昌，厥惡則亡。於易雄雌祕歷，今值困乏。凡九二困者，衆小人欲共困害君子也。經曰：「困而不失其所，其唯君子乎！」`易困卦之辭也。`唯獨賢聖之君，遭困遇險，能致命遂志，不去其道。`易困卦曰：「澤無水，困，君子以致命遂志。」困卦坎下兌上。坎為水，兌為澤，水在澤下，是謂竭涸之象，故以喻困。致命遂志，謂君子委命固窮，不離於道也。`陛下乃者潛龍養德，幽隱屈戹，`謂順帝為太子時，廢為濟陰王。`即位之元，紫宮驚動，歷運之會，時氣已應。然猶恐妖祥未盡，君子思患而豫防之。臣以為戌仲已竟，來年入季，文帝改法，除肉刑之罪，`漢法肉刑三，謂黥也，劓也，左右趾也。文帝除之，當黥者髡鉗城旦舂，當劓者笞三百，當左右趾者笞五百也。`至今適三百載。`自文帝十三年除肉刑，至順帝陽嘉二年，合三百年也。`宜因斯際，大蠲法令，官名稱號，輿服器械，事有所更，變大為小，去奢就儉，機衡之政，除煩為簡。改元更始，招求幽隱，舉方正，徵有道，博採異謀，開不諱之路。

　　臣陳引際會，恐犯忌諱，書不盡言，未敢究暢。

臺詰顗曰：「對云『白虹貫日，政變常也』。朝廷率由舊章，何所變易而言變常？又言『當大蠲法令，革易官號』。或云變常以致災，或改舊以除異，何也？又陽嘉初建，復欲改元，據何經典？其以實對。」顗對曰：

　　方春東作，布德之元，陽氣開發，養導萬物。王者因天視聽，奉順時氣，宜務崇溫柔，遵其行令。`禮記月令，孟春，天子命相布德和令，行慶施惠，下及兆人。仲春，安萌牙，養幼少，存諸孤，省囹圄，去桎梏，止獄訟。是遵其行令也。`而今立春之後，考事不息，秋冬之政，行乎春夏，故白虹春見，掩蔽日曜。凡邪氣乘陽，則虹蜺在日，斯皆臣下執事刻急所致，殆非朝廷優寬之本。此其變常之咎也。又今選舉皆歸三司，非有周召之才，而當則哲之重，`尚書曰：「知人則哲。」`每有選用，輒參之掾屬，`參，豫也。`公府門巷，賔客填集，送去迎來，財貨無已。其當遷者，競相薦謁，各遣子弟，充塞道路，開長姦門，興致浮偽，非所謂率由舊章也。尚書職在機衡，宮禁嚴密，`北斗魁星第三為機，第五為衡，於天文為喉舌。李固對策曰：「陛下之有尚書，猶天有北斗，主為喉舌，斟酌元氣，運平四時，出納王命也。」`私曲之意，羌不得通，偏黨之恩，或無所用。選舉之任，不如還在機密。`欲使尚書專掌選也。`臣誠愚戇，不知折中，斯固遠近之論，當今之宜。又孔子曰：「漢三百載，斗歷改憲。」`春秋保乾圖曰：「陽起於一，天帝為北辰，氣成於三，以立五神，三五展轉，機以動運。」故三百歲斗歷改憲也。`三百四歲為一德，五德千五百二十歲，五行更用。`易乾鑿度孔子曰：「立德之數，先立木、金、水、火、土德，各三百四歲。」五德備凡千五百二十歲，太終復初，故曰五行更用。更猶變改也。`王者隨天，譬猶自春徂夏，改青服絳者也。`禮記月令，孟春天子衣青衣，服倉玉，孟夏則衣朱衣，服赤玉也。`自文帝省刑，適三百年，而輕微之禁，漸已殷積。王者之法，譬猶江河，當使易避而難犯也。故易曰：「易則易知，簡則易從，易簡而天下之理得矣。」今去奢即儉，以先天下，改易名號，隨事稱謂。易曰：「君子之道，或出或處，同歸殊塗，一致百慮。」是知變常而善可以除災，變常而惡必致於異。今年仲竟，來年入季，仲終季始，歷運變改，故可改元，所以順天道也。

　　臣顗愚蔽，不足以荅聖問。

顗又上書薦黃瓊、李固，并陳消災之術曰：

　　臣前對七事，要政急務，宜於今者，所當施用。誠知愚淺，不合聖聽，人賤言廢，當受誅罰，`論語孔子曰：「不以人廢言。」`征營惶怖，靡知厝身。

　　臣聞刳舟剡楫，將欲濟江海也；`易曰：「黃帝刳木為舟，剡木為楫。」`聘賢選佐，將以安天下也。昔唐堯在上，羣龍為用，`羣龍喻賢臣也。鄭玄注易乾卦云：「爻皆體乾，羣龍之象。」舜旣受禪，禹與稷、契、咎繇之屬並在朝。`文武創德，周召作輔，是以能建天地之功，增日月之耀者也。詩云：「赫赫王命，仲山甫將之。邦國若否，仲山甫明之。」`詩大雅也。將，行也。若，順也。順否猶臧否，謂善惡也。言國有善惡，仲山甫能明之。`宣王是賴，以致雍熙。陛下踐祚以來，勤心庶政，而三九之位未見其人，`三公九卿也。`是以災害屢臻，四國未寧。`四方之國。`臣考之國典，驗之聞見，莫不以得賢為功，失士為敗。且賢者出處，翔而後集，`論語：「色斯舉矣，翔而後集。」`爵以德進，則其情不苟，然後使君子恥貧賤而樂富貴矣。若有德不報，有言不醻，來無所樂，進無所趨，`無爵賞也。`則皆懷歸藪澤，修其故志矣。夫求賢者，上以承天，下以為人。不用之，則逆天統，違人望。逆天統則災眚降，違人望則化不行。災眚降則下呼嗟，化不行則君道虧。四始之缺，五際之戹，其咎由此。`四始謂關雎為國風之始，鹿鳴為小雅之始，文王為大雅之始，清廟為頌之始。缺猶廢也。翼奉傳曰：「易有陰陽五際。」孟康曰：「韓詩外傳云『五際，卯、酉、午、戌、亥也，陰陽終始際會之歲，於此則有變改之政。』」`豈可不剛健篤實，矜矜慄慄，以守天功盛德大業乎？`易繫詞曰：「日新之謂盛德，富有之謂大業。」`

　　臣伏見光祿大夫江夏黃瓊，耽道樂術，清亮自然，被褐懷寶，含味經籍，`家語子路問於孔子曰：「有人於此，被褐而懷玉，何如？」子曰：「國無道，隱可也；國有道，則衮冕而執玉也。」`又果於從政，明達變復。`言明於變異消復之術也。`朝廷前加優寵，賔于上位。瓊入朝日淺，謀謨未就，因以喪病，致命遂志。老子曰：「大音希聲，大器晚成。」`聲震宇內謂之大音，其動有時，故希聲也。無所不容謂之大器，其功旣博，故晚成也。`善人為國，三年乃立。`論語孔子曰：「苟有用我者，期月而已可也，三年乃成功。」又曰：「善人為邦百年，可以勝殘去殺。」`天下莫不嘉朝廷有此良人，而復怪其不時還任。陛下宜加隆崇之恩，極養賢之禮，徵反京師，以慰天下。又處士漢中李固，年四十，通游夏之蓺，履顏閔之仁。絜白之節，情同皦日，忠貞之操，好是正直，卓冠古人，當世莫及。元精所生，王之佐臣，`元為天精，謂之精氣。春秋演孔圖曰「正氣為帝，閒氣為臣，宮商為姓，秀氣為人」也。`天之生固，必為聖漢，宜蒙特徵，以示四方。夫有出倫之才，不應限以官次。昔顏子十八，天下歸仁；`論語曰：「顏淵問仁。孔子曰：『剋己復禮為仁。一日剋己復禮，天下歸仁焉。』」`子竒稺齒，化阿有聲。`子竒，齊人，年十八為阿邑宰，出倉廩以振貧乏，邑內大化。見說苑。`若還瓊徵固，任以時政，伊尹、傅說不足為比，則可垂景光，致休祥矣。臣顗明不知人，伏聽衆言，百姓所歸，臧否共歎。願汎問百僚，覈其名行，有一不合，則臣為欺國。惟留聖神，不以人廢言。

　　謹復條便宜四事，附奏於左：

　　一事：孔子作春秋，書「正月」者，敬歲之始也。`公羊傳曰：「元年春正月。元年者何？君之始年也。春者何？歲之始也。」`王者則天之象，因時之序，宜開發德號，爵賢命士，流寬大之澤，垂仁厚之德，`禮記，正月迎春於東郊，還，乃賞公卿諸侯大夫於朝。命相布德和令，行慶施惠，下及兆人，慶賞遂行，無有不當。`順助元氣，含養庶類。如此，則天文昭爛，星辰顯列，五緯循軌，四時和睦。`五緯，五星。`不則太陽不光，天地溷濁，時氣錯逆，霾霧蔽日。`爾雅曰：「風而雨土為霾。」`自立春以來，累經旬朔，未見仁德有所施布，但聞罪罰考掠之聲。夫天之應人，疾於景響，而自從入歲，常有蒙氣，月不舒光，日不宣曜。日者太陽，以象人君。政變於下，日應於天。清濁之占，隨政抑揚。天之見異，事無虛作。豈獨陛下倦於萬機，帷幄之政有所闕歟？`帷幄謂謨謀之臣也。`何天戒之數見也！臣願陛下發揚乾剛，援引賢能，勤求機衡之寄，以獲斷金之利。`易曰：「二人同心，其利斷金。」`臣之所陳，輒以太陽為先者，明其不可乆闇，急當改正。其異雖微，其事甚重。臣言雖約，其旨甚廣。惟陛下乃眷臣章，深留明思。

　　二事：孔子曰：「靁之始發大壯始，君弱臣彊從解起。」今月九日至十四日，大壯用事，消息之卦也。於此六日之中，靁當發聲，發聲則歲氣和，王道興也。`周書時訓曰「春分之日玄鳥至，又五日靁乃發聲。靁不發聲，諸侯失人」也。`易曰：「靁出地奮，豫，`豫卦，坤下震上。坤為地，震為靁，靁在地上，故曰靁出地奮，豫。奮，動也。豫，喜也。`先王以作樂崇德，殷薦之上帝。」`殷，盛也。薦，進也。上帝，天帝也。靁動於地，萬物喜豫，作樂之象。`靁者，所以開發萌牙，辟陰除害。萬物須靁而解，資雨而潤。`易解卦曰「天地解而靁雨作，靁雨作而百果草木皆甲坼」也。`故經曰：「靁以動之，雨以潤之。」`易說卦文。`王者崇寬大，順春令，則靁應節，不則發動於冬，當震反潛。故易傳曰：「當靁不靁，太陽弱也。」今蒙氣不除，日月變色，則其效也。天網恢恢，疏而不失，`老子之文也。`隨時進退，應政得失。大人者，與天地合其德，與日月合其明，`易乾卦文言之詞也。大人，天子也。`琁璣動作，與天相應。靁者號令，其德生養。號令殆廢，當生而殺，則靁反作，其時無歲。`靁以冬嗚，則歲飢也。`陛下若欲除災昭祉，順天致和，宜察臣下尤酷害者，亟加斥黜，以安黎元，則太皓恱和，`太皓，天也。`靁聲乃發。

　　三事：去年十月二十日癸亥，太白與歲星合於房、心。太白在北，歲星在南，相離數寸，光芒交接。房、心者，天帝明堂布政之宮。`春秋元命包曰：「房四星，心三星。」`孝經鉤命決曰：「歲星守心年穀豐。」`歲星守心為重華，故年豐也。`尚書洪範記曰：「月行中道，移節應期，德厚受福，重華留之。」`天官書曰「歲星一曰攝提，一曰重華」也。`重華者，謂歲星在心也。今太白從之，交合明堂，金木相賊，而反同合，`太白，金也。歲星，木也。金剋木，故相賊也。`此以陰陵陽，臣下專權之異也。房、心東方，其國主宋。`卯為房、心，宋之分也。`石氏經曰：`石氏，魏人石中夫也，見蓺文志。`「歲星出左有年，出右無年。」今金木俱東，歲星在南，是為出右，恐年穀不成，宋人飢也。陛下宜審詳明堂布政之務，然後妖異可消，五緯順序矣。`五緯，五星也。`

　　四事：易傳曰：「陽無德則旱，陰僭陽亦旱。」陽無德者，人君恩澤不施於人也。陰僭陽者，祿去公室，臣下專權也。自冬涉春，訖無嘉澤，數有西風，反逆時節。`春當東風也。`朝廷勞心，廣為禱祈，薦祭山川，暴龍移市。`董仲舒春秋繁露曰：「春旱，以甲乙日為倉龍一，長八尺，居中央；為小龍七，各長四尺，於東方。皆東向，其閒相去八尺。小童八人，皆齋三日，服青衣而舞之。夏，以丙丁日為赤龍，服赤衣。季夏，以戊己日為黃龍，服黃衣。秋，以庚辛日為白龍，服白衣。冬，以壬癸日為黑龍，服黑衣。牲各依其方色，皆燔雄雞，燒豭豬尾，於里北門及市中以祈焉。」禮記，歲旱，魯穆公問於縣子，縣子曰：「為之徙市，不亦可乎？」見檀弓篇。`臣聞皇天感物，不為偽動，災變應人，要在責己。若令雨可請降，水可攘止，則歲無隔并，太平可待。然而災害不息者，患不在此也。`不在祈禱。`立春以來，未見朝廷賞錄有功，表顯有德，存問孤寡，賑恤貧弱，而但見洛陽都官奔車東西，收繫纖介，牢獄充盈。臣聞恭陵火處比有光曜，`比，頻也。時恭陵百丈廡災，仍有光耀不絕。`明此天災，非人之咎。丁丑大風，掩蔽天地。風者號令，天之威怒，皆所以感悟人君忠厚之戒。又連月無雨，將害宿麥。若一穀不登，則飢者十三四矣。陛下誠宜廣被恩澤，貸贍元元。昔堯遭九年之水，人有十載之蓄者，簡稅防災，為其方也。`簡，少也。方，法也。`願陛下早宣德澤，以應天功。若臣言不用，朝政不改者，立夏之後乃有澍雨，於今之際未可望也。若政變於朝而天不雨，則臣為誣上，愚不知量，分當鼎鑊。

書奏，特詔拜郎中，辭病不就，即去歸家。至四月京師地震，遂陷。`陽嘉二年四月己亥地震，六月丁丑洛陽地陷，是月旱也。`其夏大旱。秋，鮮卑入馬邑城，破代郡兵。明年，西羌寇隴右。`陽嘉三年七月，種羌寇隴西。`皆略如顗言。後復公車徵，不行。

同縣孫禮者，積惡凶暴，好游俠，與其同里人常慕顗名德，欲與親善。顗不顧，以此結怨，遂為禮所殺。

襄楷字公矩，平原隰陰人也。`風俗通曰：「襄姓，楚大夫襄老之後，」隰陰，縣，在隰水之南，故城在今齊州臨邑縣西也。`好學博古，善天文陰陽之術。

桓帝時，宦官專朝，政刑暴濫，又比失皇子，災異尤數。延熹九年，楷自家詣闕上疏曰：

　　臣聞皇天不言，以文象設敎。堯舜雖聖，必歷象日月星辰，察五緯所在，故能享百年之壽，為萬世之法。`堯年一百一十七歲，舜年一百一十二歲。言百年，舉全數。`臣竊見去歲五月熒惑入太微，犯帝坐，出端門，不軌常道。`天官書曰：「太微南四星，中為端門。」軌猶依也。`其閏月庚辰，太白入房，犯心小星，震動中耀。中耀，天王也；傍小星者，天王子也。夫太微天廷，五帝之坐，而金火罰星揚光其中，`太白金也，熒惑火也。天文志曰：「逆夏令，傷火氣，罰見熒惑。逆秋令，傷金氣，罰見太白。」故金火並為罰星也。`於占，天子凶；又俱入房、心，法無繼嗣。今年歲星乆守太微，逆行西至掖門，還切執法。`天官書曰：「端門左右星為掖門。太微南四星為執法。」切謂迫近也。`歲為木精，好生惡殺，而淹留不去者，咎在仁德不修，誅罰太酷。前七年十二月，熒惑與歲星俱入軒轅，逆行四十餘日，而鄧皇后誅。其冬大寒，殺鳥獸，害魚鼈，城傍竹柏之葉有傷枯者。`續漢志曰：「延熹九年，雒陽城傍竹柏葉有傷者。」`臣聞於師曰：「柏傷竹枯，不出三年，天子當之。」今洛陽城中人夜無故叫呼，云有火光，人聲正諠，`續漢志曰：「桓帝延熹九年三月，京師有火光轉行，人相驚譟。」`於占亦與竹柏枯同。自春夏以來，連有霜雹及大雨靁，而臣作威作福，刑罰急刻之所感也。

　　太原太守劉瓆、南陽太守成瑨，志除姦邪，其所誅翦，皆合人望，`謝承書曰：「劉瓆字文理，平原人。遷太原太守。郡有豪彊，中官親戚，為百姓所患。瓆深疾之，到官收其魁帥殺之，所臧匿主人悉坐伏誅。桓帝徵詣廷尉，以瓆宗室，不忍致之于刑，使自殺。」「成瑨字幼平，弘農人。遷南陽太守。時桓帝美人外親張子禁怙恃榮貴，不畏法網，瑨與功曹岑晊捕子禁付宛獄，笞殺之。桓帝徵瑨詣廷尉，下獄死。」瓆音質。瑨音晉。`而陛下受閹豎之譖，乃遠加考逮。三公上書乞哀瓆等，不見採察，`時太尉陳蕃、司徒劉矩、司空劉茂共上書訟瓆等，帝不納。`而嚴被譴讓。憂國之臣將遂杜口矣。

　　臣聞殺無罪，誅賢者禍及三世。`黃石公三略曰：「傷賢者殃及三世，蔽賢者身當其害，達賢者福流子孫，疾賢者名不全。」`自陛下即位以來，頻行誅伐，梁、寇、孫、鄧並見族滅，`梁兾、寇榮、孫壽、鄧萬世等也。`其從坐者，又非其數。李雲上書，明主所不當諱，杜衆乞死，諒以感悟聖朝，`時弘農五官掾杜衆傷雲以忠諫獲罪，遂上書云，願與李雲同日死也。`曾無赦宥，而并被殘戮，天下之人咸知其冤。漢興以來，未有拒諫誅賢用刑太深如今者也。

　　永平舊典，諸當重論皆須冬獄，先請後刑，所以重人命也。頃數十歲以來，州郡翫習，又欲避請讞之煩，`廣雅曰：「讞，疑也。」謂罪有疑者讞於廷尉也。`輒託疾病，多死牢獄。長吏殺生自己，死者多非其罪，魂神冤結，無所歸訴，淫厲疾疫，自此而起。`淫，過也。左傳曰：「陰淫寒疾，陽淫熱疾。」`昔文王一妻，誕致十子，`史記曰，太姒，文王正妃也。其長子伯邑考，次武王發，次管叔鮮，次周公旦，次蔡叔度，次曹叔振鐸，次成叔武，次霍叔處，次康叔封，冉季載，同母兄弟十人也。`今宮女數千，未聞慶育。宜修德省刑，以廣螽斯之祚。`詩國風序曰：「螽斯，后妃子孫衆多也，言若螽斯不妒忌則子孫衆多也。」注云：「螽斯，蚣蝑也。凡有情慾者無不妒忌，唯蚣蝑不爾，各得受氣而生子，故以喻焉。」祚，福也。`

　　又七年六月十三日，河內野王山上有龍死，長可數十丈。`延熹七年也。袁山松書曰「長可百餘尺」。`扶風有星隕為石，聲聞三郡。夫龍形狀不一，小大無常，故周易況之大人，帝王以為符瑞。`大人，天子也。乾卦九五曰：「飛龍在天，大人造也。」九五處天子之位，故以飛龍喻焉。尚書中候曰：「舜沈璧於清河，黃龍負圖出水。」`或聞河內龍死，諱以為蛇。夫龍能變化，蛇亦有神，皆不當死。昔秦之將衰，華山神操璧以授鄭客，曰「今年祖龍死」，`祖龍謂秦始皇也。樂資春秋後傳曰：「使者鄭客入函谷，至平舒，見素車白馬，曰：『吾華山君，願以一牘致滈池君。子之咸陽，過滈池見一大梓樹，有文石取以扣樹，當有應者，以書與之。』鄭客如其言，見宮闕如王者居，謁者出受書，入有頃，云『今年祖龍死』。」`始皇逃之，死於沙丘。`史記曰：「始皇崩於沙丘平臺。」沙丘在今邢州平鄉縣東北。`王莽天鳳二年，訛言黃山宮有死龍之異，`王莽傳曰：「時訛言黃龍墯地，死黃山宮中，百姓奔走往觀者乃有萬數。莽惡之，捕繫詰語所從起，而竟不得。」`後漢誅莽，光武復興。虛言猶然，況於實邪？夫星辰麗天，猶萬國之附王者也。下將畔上，故星亦畔天。石者安類，墜者失埶。春秋五石隕宋，其後襄公為楚所執。`左傳魯僖公十六年「隕石于宋五」，隕星也。至二十年，諸侯會宋公于𥁄，於是楚執宋公以伐宋。`秦之亡也，石隕東郡。`史記：「始皇三十六年，有墜星下東郡，至地為石，人或刻其石曰『始皇死而地分』。始皇聞之，盡取石旁舍誅之，因燔其石。」`今隕扶風，與先帝園陵相近，`桓帝延熹七年隕石于鄠。鄠屬扶風，與高帝諸陵相近也。`不有大喪，必有畔逆。

　　案春秋以來及古帝王，未有河清及學門自壞者也。`延熹五年，太學西門自壞。八年，濟陰、東郡、濟北河水清也。`臣以為河者，諸侯位也。`孝經援神契曰：「五岳視三公，四瀆視諸侯也。」`清者屬陽，濁者屬陰。河當濁而反清者，陰欲為陽，諸侯欲為帝也。太學，天子敎化之宮，其門無故自壞者，言文德將喪，敎化廢也。京房易傳曰：「河水清，天下平。」今天垂異，地吐妖，人厲疫，三者並時而有河清，猶春秋麟不當見而見，孔子書之，以為異也。`公羊傳曰：「西狩獲麟何以書？記異也。何以異？麟非中國獸也。」`

　　臣前上琅邪宮崇受干吉神書，不合明聽。`干姓，吉名也。神書，即今道家太平經也。其經以甲、乙、丙、丁、戊、己、庚、辛、壬、癸為部，每部一十七卷也。`臣聞布穀鳴於孟夏，蟋蟀吟於始秋，物有微而志信，人有賤而言忠。`布穀，一名戴紝，一名戴勝。蟋蟀，促織也。春秋考異郵曰：「孟夏戴勝降，立秋促織鳴。」言雖微物不失信也。紝音女林反。`臣雖至賤，誠願賜清閒，極盡所言。

書奏不省。

十餘日，復上書曰：

　　臣伏見太白北入數日，復出東方，其占當有大兵，中國弱，四夷彊。臣又推步，熒惑今當出而潛，必有陰謀。皆由獄多冤結，忠臣被戮。德星所以乆守執法，亦為此也。`德星，歲星也。`陛下宜承天意，理察冤獄，為劉瓆、成瑨虧除罪辟，追錄李雲、杜衆等子孫。

　　夫天子事天不孝，則日食星鬬。比年日食於正朔，`延熹八年正月辛巳朔，日食。九年正月辛卯朔，日食。`三光不明，五緯錯戾。前者宮崇所獻神書，專以奉天地順五行為本，亦有興國廣嗣之術。其文易曉，參同經典，而順帝不行，故國胤不興，`太平經興帝王篇曰：「真人問神人曰：『吾欲使帝王立致太平，豈可聞邪？』神人言：『但順天地之道，不失銖分，則立致太平。元氣有三名，為太陽、太陰、中和。形體有三名，為天、地、人。天有三名，為日、月、星，北極為中也。地有三名，為山、川與平土。人有三名，為父、母、子。政有三名，為君、臣、人。此三者，常相得腹心，不失銖分，使其同一憂，合成一家，立致太平，延年不疑也。』又問曰：『今何故其生子少也？』天師曰：『善哉子之言也，但施不得其意耳。如令施其人欲生也，開其玉戶，施種於中，比若春種於地也，十十相應和而生。其施不以其時。比若十月種物於地也，十十盡死，固無生者。真人欲重知其審，今無子之女，雖日百施其中，猶無所生也。不得其所生之處，比若此矣。是故古者聖賢不妄施於不生之地也，名為亡種，竭氣而無所生成。今太平氣到，或有不生子者，反斷絕天地之統，使國少人。理國之道，多人則國富，少人則國貧。今天上皇之氣已到，天皇氣生物，乃當萬倍其初天地。』」`孝沖、孝質頻世短祚。

　　臣又聞之，得主所好，自非正道，神為生虐。故周衰，諸侯以力征相尚，於是夏育、申休、宋萬、彭生、任鄙之徒生於其時。`並多力之人也。夏育，衞人，力舉千鈞。宋萬，宋人，殺湣公，遇大夫仇牧於門，批而殺之，齒著門闔。彭生，齊人，拉魯桓公幹而殺之。范雎曰：「以任鄙之力焉而死。」申休未詳何世也。`殷紂好色，妲己是出。`妲己，蘇人之美女也，獻於紂，紂納以為妻，常與沈湎於酒。事見列女傳。`葉公好龍，真龍游廷。`子張見魯哀公也，七日，哀公不禮。子張曰：「君之好士有似葉公子高之好龍也。葉公子高好畫龍，天龍聞之，降之，窺頭於牖。葉公子高見之，棄而反走，五色無主。是葉公子高好夫似龍而非好真龍也。」事見新序。`今黃門常侍，天刑之人，陛下愛待，兼倍常寵，係嗣未兆，豈不為此？天官宦者星不在紫宮而在天市，明當給使主市里也。`山陽公載記曰：「市垣二十二星而帝座居其中，宦者四星，唯供市買之事也。」`今乃反處常伯之位，實非天意。`常伯，侍中也。尚書曰：「常伯常任。」`

　　又聞宮中立黃老、浮屠之祠。`浮屠即佛陁，但聲轉耳，並謂佛也，解見楚王英傳也。`此道清虛，貴尚無為，好生惡殺，省慾去奢。今陛下嗜欲不去，殺罰過理，旣乖其道，豈獲其祚哉！或言老子入夷狄為浮屠。`或聞言當時言也。老子西入夷狄，始為浮屠之化。`浮屠不三宿桑下，不欲乆生恩愛，精之至也。`言浮屠之人寄桑下者，不經三宿便即移去，示無愛戀之心也。`天神遺以好女，浮屠曰：「此但革囊盛血。」遂不眄之。`四十二章經：「天神獻玉女於佛，佛曰：『此是革囊盛衆穢耳。』」`其守一如此，乃能成道。今陛下婬女豔婦，極天下之麗，甘肥飲美，單天下之味，柰何欲如黃老乎？

書上，即召詣尚書問狀。楷曰：「臣聞古者本無宦臣，武帝末，春秋高，數游後宮，始置之耳。`元帝時，任宦者石顯為中書令，前將軍蕭望之等曰：「尚書百官之本，宜以公正處之。武帝游宴後廷，故用宦者，非古制也。宜罷中書宦官，應古不近刑人之法。」`後稍見任，至於順帝，遂益繁熾。今陛下爵之，十倍於前，至今無繼嗣者，豈獨好之而使之然乎？」尚書上其對，詔下有司處正，尚書承旨奏曰：「其宦者之官，非近世所置。漢初張澤為大謁者，佐絳侯誅諸呂；`張澤，閹人也。絳侯周勃誅諸呂，乃迎立代王入宮，顧麾左右執戟皆罷兵。有數人不肯去，宦者令張澤喻告之，乃去。此其佐誅諸呂之功。見前書。`孝文使趙談參乘，而子孫昌盛。`文帝使宦者趙談參乘，爰盎伏車前曰：「陛下獨柰何與刀鋸餘人載！」於是上笑，推下趙談，談泣而下車。文帝生景帝，其後昌盛也。`楷不正辭理，指陳要務，而析言破律，違背經蓺，假借星宿，偽託神靈，`謂上干吉神書也。`造合私意，誣上罔事。請下司隷，正楷罪法，收送洛陽獄。」帝以楷言雖激切，然皆天文恒象之數，故不誅，猶司寇論刑。`前書曰司寇，二歲刑。`

初，順帝時，琅邪宮崇詣闕，上其師干吉於曲陽泉水上所得神書百七十卷，皆縹白素朱介青首朱目，號太平清領書。`今潤州有曲陽山，有神溪水；定州有曲陽山，有神溪水；海州有曲陽城，北有羽潭水；壽州有曲陽城，又有北溪水。而干吉、宮崇並琅邪人，蓋東海曲陽是也。縹，青白也。素，縑也。以朱為介道。首，慓也。目，題目也。太平經曰：「吾書中，善者悉使青下而丹目，合乎吾之道，迺丹青之信也。青者，生仁而有心。赤者太陽，天之正色也。」江表傳：「時有道士琅邪干吉，先寓居東方，來吳會，立精舍，燒香讀道書，制作符水以療病，吳會人多事之。孫策甞於郡城樓上請會賔客，吉乃盛服趨度門下。諸將賔客三分之二下樓拜之，掌客者禁訶不能止。策即令收之。諸事之者，悉使婦女入見策母，請之。母謂策曰：『干先生亦助軍作福，醫護將士，不可殺之。』策曰：『昔南陽張津為交州刺史，舍前聖典訓，廢漢家法律，常著絳袙頭，鼓琴焚香，讀邪俗道書，云以助化，卒為蠻夷所殺。此甚無益，諸君但未悟耳。今此子已在鬼錄，勿復費紙筆也。』即催斬之，縣首於市。」`其言以陰陽五行為家，而多巫覡雜語。`太平經曰：「天失陰陽則亂其道，地失陰陽則亂其財，人失陰陽則絕其後，君臣失陰陽則其道不理，五行四時失陰陽則為災。今天垂象為人法，故當承順之也。」又曰：「天上有常神聖要語，時下授人以言，用使神吏應氣而往來也。人衆得之謂神呪也。呪百中百，十中十，其呪有可使神為除災疾，用之所向無不愈也。」`有司奏崇所上妖妄不經，乃收臧之。後張角頗有其書焉。

及靈帝即位，以楷書為然。太傅陳蕃舉方正，不就。鄉里宗之，每太守至，輒致禮請。中平中，與荀爽、鄭玄俱以愽士徵，不至，卒于家。

論曰：古人有云：「善言天者，必有驗於人。」`前書武帝策茂才之詞也。`而張衡亦云：「天文歷數，陰陽占候，今所宜急也。」郎顗、襄楷能仰瞻俯察，參諸人事，禍福吉凶旣應，引之敎義亦明。此蓋道術所以有補於時，後人所當取鑒者也。然而其敝好巫，故君子不以專心焉。`好巫謂好鬼神之事也。范甯穀梁序曰「左氏豔而富，其敝也巫」也。`

贊曰：仲桓術深，蒲車屢尋。`頻徵不至。`蘇竟飛書，清我舊陰。`陰，縣，屬南陽。與光武同郡，故云我舊也。`襄、郎災戒，寔由政淫。

* * *

