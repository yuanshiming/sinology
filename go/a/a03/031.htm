<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷三十一‧列傳第二十一</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷三十一 ‧ 列傳第二十一</span>   
    <hr />
                  <p class="style11">郭伋　杜詩　孔奮　張堪　廉范　王堂　蘇章<span class="style3">族孫不韋</span>　羊續　賈琮　陸康</p>
                  <p>郭伋字細侯，扶風茂陵人也。高祖父解，<span class="style7">前書云，解字翁伯，河內軹人，徙茂陵也。</span>武帝時以任俠聞。父梵，為蜀郡太守。伋少有志行，哀平閒辟大司空府，三遷為漁陽都尉。王莽時為上谷大尹，<span class="style7">王莽改太守為大尹。</span>遷并州牧。</p>
                  <p>更始新立，三輔連被兵寇，百姓震駭，強宗右姓<span class="style7">右姓猶高姓也。</span>各擁衆保營，莫肯先附。更始素聞伋名，徵拜左馮翊，使鎮撫百姓。世祖即位，拜雍州牧，再轉為尚書令，數納忠諫爭。</p>
                  <p>建武四年，出為中山太守。明年，彭寵滅，轉為漁陽太守。漁陽旣離王莽之亂，<span class="style7">離猶遭也。</span>重以彭寵之敗，民多猾惡，寇賊充斥。<span class="style7">杜預注左傳曰：「充，滿；斥，見也。」</span>伋到，示以信賞，糾戮渠帥，盜賊銷散。時匈奴數抄郡界，邊境苦之。伋整勒士馬，設攻守之略，匈奴畏憚遠迹，不敢復入塞，民得安業。在職五歲，戶口增倍。後潁川盜賊羣起，九年，徵拜潁川太守。召見辭謁，<span class="style7">因辭而謁見也。</span>帝勞之曰：「賢能太守，去帝城不遠，河潤九里，兾京師并蒙福也。<span class="style7">莊子曰：「河潤九里，澤及三族。」</span>君雖精於追捕，而山道險阸，自鬬當一士耳，深宜慎之。」伋到郡，招懷山賊陽夏趙宏、<span class="style7">陽夏，縣名，屬陳國。夏，公雅反。</span>襄城召吳等數百人，皆束手詣伋降，悉遣歸附農。因自劾專命，<span class="style7">謂擅放降賊也。</span>帝美其策，不以咎之。後宏、吳等黨與聞伋威信，遠自江南，或從幽、兾，不期俱降，駱驛不絕。<span class="style7">駱驛，連續。</span></p>
                  <p>十一年，省朔方刺史屬并州。帝以盧芳據北土，乃調伋為并州牧。過京師謝恩，帝即引見，并召皇太子諸王宴語終日，賞賜車馬衣服什物。伋因言選補衆職，當簡天下賢俊，不宜專用南陽人。帝納之。伋前在并州，素結恩德，及後入界，所到縣邑，老幼相攜，逢迎道路。所過問民疾苦，聘求耆德雄俊，設几杖之禮，朝夕與參政事。<span class="style7">禮記曰：「謀於長者，必操几杖以從之。」</span></p>
                  <p>始至行部，到西河美稷，有童兒數百，各騎竹馬，道次迎拜。伋問「兒曹何自遠來」。<span class="style7">曹，輩也。</span>對曰：「聞使君到，喜，故來奉迎。」伋辭謝之。及事訖，諸兒復送至郭外，問「使君何日當還」。伋謂別駕從事，計日當告之。行部旣還，先期一日，伋為違信於諸兒，遂止于野亭，須期乃入。</p>
                  <p>是時朝廷多舉伋可為大司空，帝以并部尚有盧芳之儆，<span class="style7">儆，急也。</span>且匈奴未安，欲使乆於其事，故不召。伋知盧芳夙賊，<span class="style7">夙，舊也。</span>難卒以力制，常嚴烽候，明購賞，以結寇心。芳將隋昱遂謀脅芳降伋，芳乃亡入匈奴。</p>
                  <p>伋以老病上書乞骸骨。二十二年，徵為太中大夫，賜宅一區，及帷帳錢穀，以充其家，伋輒散與宗親九族，無所遺餘。明年卒，時年八十六。帝親臨弔，賜冢塋地。</p>
                  <p>杜詩字君公，河內汲人也。少有才能，仕郡功曹，有公平稱。更始時，辟大司馬府。建武元年，歲中三遷為侍御史，安集洛陽。時將軍蕭廣放縱兵士，暴橫民閒，百姓惶擾，詩勑曉不改，遂格殺廣，還以狀聞。世祖召見，賜以棨戟，<span class="style7">漢雜事曰：「漢制假棨戟以代斧鉞。」崔豹古今注曰：「棨戟，前驅之器也，以木為之。後代刻偽，無復典刑，以赤油韜之，亦謂之油戟，亦曰棨戟，王公已下通用之以前驅也。」</span>復使之河東，誅降逆賊楊異等。詩到大陽，<span class="style7">大陽，縣名，屬河東郡。</span>聞賊規欲北度，乃與長史急焚其船，部勒郡兵，將突騎趂擊，斬異等，賊遂翦滅。拜成皐令，<span class="style7">成皐，縣，屬河南郡，今洛州汜水縣是。</span>視事三歲，舉政尤異。再遷為沛郡都尉，轉汝南都尉，所在稱治。</p>
                  <p>七年，遷南陽太守。性節儉而政治清平，以誅暴立威，善於計略，省愛民役。造作水排，鑄為農器，<span class="style7">排音蒲拜反。冶鑄者為排以吹炭，今激水以鼓之也。「排」當作「㰆」，古字通用也。</span>用力少，見功多，百姓便之。又修治陂池，廣拓土田，郡內比室殷足。時人方於召信臣，<span class="style7">比室猶比屋也。前書曰：「召信臣字翁卿，九江壽春人也。遷南陽太守，為人興利，務在富之，開通溝渠凡十數處。」</span>故南陽為之語曰：「前有召父，後有杜母。」</p>
                  <p>詩自以無勞，不安乆居大郡，求欲降避功臣，乃上疏曰：</p>
                  <p>　　陛下亮成天工，克濟大業，偃兵脩文，羣帥反旅，<span class="style7">反旅謂班師也。</span>海內合和，萬世蒙福，天下幸甚。唯匈奴未譬聖德，威侮二垂，<span class="style7">譬猶曉也。威，虐也。侮，慢也。二垂謂西與北也。</span>陵虐中國，邊民虛耗，不能自守，臣恐武猛之將雖勤，亦未得解甲櫜弓也。<span class="style7">櫜，韜也。音高。詩曰「載櫜弓矢」也。</span>夫勤而不息亦怨，勞而不休亦怨，怨恨之師，難復責功。臣伏覩將帥之情，功臣之望，兾一休足於內郡，<span class="style7">休足，止行役也。</span>然後即戎出命，不敢有恨。臣愚以為「師克在和不在衆」，<span class="style7">春秋左氏傳文也。</span>陛下雖垂念北邊，亦當頗泄用之。<span class="style7">泄猶雜也。</span>昔湯武善御衆，故無忿鷙之師。<span class="style7">鷙，擊也。湯武順天應人，其所征討，皆弔伐而已，故無忿怒而擊也。</span>陛下起兵十有三年，將帥和睦，士卒鳧薻。<span class="style7">言其和睦歡恱，如鳧之戲於水薻也。</span>今若使公卿郡守出於軍壘，則將帥自厲；<span class="style7">壘，軍壁。厲，勉也。</span>士卒之復，比於宿衞，則戎士自百。<span class="style7">復謂優寬也，音福。續漢志曰：「羽林郎，秩比三百石，掌侍從宿衞。」言士卒得比於郎，則人百其勇。</span>何者？天下已安，各重性命，大臣以下，咸懷樂土，不讎其功而厲其用，無以勸也。陛下誠宜虛𡙇數郡，以俟振旅之臣，重復厚賞，加於乆役之士。如此，緣邊屯戍之師，競而忘死，乘城拒塞之吏，不辭其勞，則烽火精明，守戰堅固。聖王之政，必因人心。今猥用愚薄，塞功臣之望，誠非其宜。</p>
                  <p>　　臣詩伏自惟忖，本以史吏一介之才，<span class="style7">史吏謂初為郡功曹也。書曰「如有一介臣」也。</span>遭陛下創制大業，賢俊在外，空乏之閒，超受大恩，牧養不稱，奉職無効，乆竊祿位，令功臣懷慍，誠惶誠恐。八年，上書乞避功德，陛下殊恩，未許放退。臣詩蒙恩尤深，義不敢苟冒虛請，誠不勝至願，願退大郡，受小職。及臣齒壯，力能經營劇事，如使臣詩必有補益，復受大位，雖析珪授爵，所不辭也。惟陛下哀矜！</p>
                  <p>帝惜其能，遂不許之。</p>
                  <p>詩雅好推賢，數進知名士清河劉統及魯陽長董崇等。</p>
                  <p>初，禁網尚簡，但以璽書發兵，未有虎符之信，詩上疏曰：「臣聞兵者國之凶器，聖人所慎。舊制發兵，皆以虎符，其餘徵調，竹使而已。符第合會，取為大信，所以明著國命，斂持威重也。<span class="style7">說文曰：「符，信也。漢制以竹，長六寸，分而相合。」前書文帝二年，初與郡守為銅虎符、竹使符。音義曰：「銅虎第一至第五，發兵遣使，符合乃聽之。竹使符以竹五寸，鐫刻篆書，亦第一至第五也」。</span>閒者發兵，但用璽書，或以詔令，如有姦人詐偽，無由知覺。愚以為軍旅尚興，賊虜未殄，徵兵郡國，宜有重慎，可立虎符，以絕姦端。昔魏之公子，威傾鄰國，猶假兵符，以解趙圍，若無如姬之仇，則其功不顯。<span class="style7">秦昭王已破趙長平，又進圍邯鄲。魏昭王之子無忌號信陵君，其姊為趙惠文王弟平原君夫人。平原君數遺公子書，請救於魏，魏王使將軍晉鄙將十萬衆救趙，實持兩端以觀望。平原君使者相屬，謂公子曰：「今邯鄲旦暮降秦，魏救不至，獨不憐公子姊耶？」公子患之，過侯嬴問之。嬴屏人語曰：「嬴聞晉鄙兵符常在王卧內，而如姬最幸，力能竊之。嬴聞如姬父為人所殺，公子使客斬其仇頭敬進如姬，姬為公子死無所辭。公子誠一開口以請如姬，姬必諾。」公子從其計，如姬果盜晉鄙兵符與公子，於是遂矯魏王令奪晉鄙兵，進擊，秦軍解去。事見史記也。</span>事有煩而不可省，費而不得已，蓋謂此也。」書奏，從之。</p>
                  <p>詩身雖在外，盡心朝廷，讜言善策，隨事獻納。視事七年，政化大行。十四年，坐遣客為弟報仇，被徵，會病卒。司隷校尉鮑永上書言詩貧困無田宅，喪無所歸。詔使治喪郡邸，賻絹千匹。</p>
                  <p>孔奮字君魚，扶風茂陵人也。曾祖霸，元帝時為侍中。奮少從劉歆受春秋左氏傳，歆稱之，謂門人曰：「吾已從君魚受道矣。」<span class="style7">言君魚之道已過於己也。</span></p>
                  <p>遭王莽亂，奮與老母幼弟避兵河西。建武五年，河西大將軍竇融請奮署議曹掾，守姑臧長。八年，賜爵關內侯。時天下擾亂，唯河西獨安，而姑臧稱為富邑，通貨羌胡，市日四合，<span class="style7">古者為市，一日三合。周禮曰：「大市日側而市，百族為主。朝時而市，商賈為主。夕時而市，販夫販婦為主。」今旣人貨殷繁，故一日四合也。</span>每居縣者，不盈數月輒致豐積。奮在職四年，財產無所增。事母孝謹，雖為儉約，奉養極求珍膳。躬率妻子，同甘菜茹。<span class="style7">廣雅曰：「茹，食也。」</span>時天下未定，士多不修節操，而奮力行清絜，為衆人所笑，或以為身處脂膏，不能以自潤，徒益苦辛耳。奮旣立節，治貴仁平，太守梁統深相敬待，不以官屬禮之，常迎於大門，引入見母。</p>
                  <p>隴蜀旣平，河西守令咸被徵召，財貨連轂，弥竟川澤。唯奮無資，單車就路。姑臧吏民及羌胡更相謂曰：「孔君清廉仁賢，舉縣蒙恩，如何今去，不共報德！」遂相賦斂牛馬器物千萬以上，追送數百里。奮謝之而已，一無所受。旣至京師，除武都郡丞。</p>
                  <p>時隴西餘賊隗茂等夜攻府舍，殘殺郡守，賊畏奮追急，乃執其妻子，欲以為質。奮年已五十，唯有一子，終不顧望，遂窮力討之。吏民感義，莫不倍用命焉。郡多氐人，便習山谷，其大豪齊鍾留者，為羣氐所信向。奮乃率厲鍾留等令要遮鈔擊，共為表裏。賊窘懼逼急，乃推奮妻子以置軍前，兾當退却，而擊之愈厲，遂禽滅茂等，奮妻子亦為所殺。世祖下詔襃美，拜為武都太守。</p>
                  <p>奮自為府丞，已見敬重，及拜太守，舉郡莫不改操。為政明斷，甄善疾非，<span class="style7">甄，明也。</span>見有美德，愛之如親，其無行者，忿之若讎，郡中稱為清平。</p>
                  <p>弟竒，游學洛陽。奮以竒經明當仕，上病去官，守約鄉閭，卒于家。竒博通經典，作春秋左氏刪。<span class="style7">刪定其義也。</span>奮晚有子嘉，官至城門校尉，作左氏說云。<span class="style7">說，猶今之疏也。</span></p>
                  <p>張堪字君游，南陽宛人也，為郡族姓。堪早孤，讓先父餘財數百萬與兄子。年十六，受業長安，志美行厲，諸儒號曰「聖童」。</p>
                  <p>世祖微時，見堪志操，常嘉焉。及即位，中郎將來歙薦堪，召拜郎中，三遷為謁者。使送委輸縑帛，并領騎七千匹，詣大司馬吳漢伐公孫述，在道追拜蜀郡太守。時漢軍餘七日糧，陰具船欲遁去。堪聞之，馳往見漢，說述必敗，不宜退師之策。漢從之，乃示弱挑敵，述果自出，戰死城下。成都旣拔，堪先入據其城，撿閱庫藏，收其珍寶，悉條列上言，秋毫無私。<span class="style7">秋毫者，喻細也。</span>慰撫吏民，蜀人大恱。</p>
                  <p>在郡二年，徵拜騎都尉，後領票騎將軍杜茂營，擊破匈奴於高柳，拜漁陽太守。捕擊姦猾，賞罰必信，吏民皆樂為用。匈奴甞以萬騎入漁陽，堪率數千騎奔擊，大破之，郡界以靜。乃於狐奴開稻田八千餘頃，勸民耕種，以致殷富。百姓歌曰：「桑無附枝，麥穗兩歧。張君為政，樂不可支。」視事八年，匈奴不敢犯塞。</p>
                  <p>帝甞召見諸郡計吏，問其風土及前後守令能否。蜀郡計掾樊顯進曰：「漁陽太守張堪昔在蜀，其仁以惠下，威能討姦。前公孫述破時，珍寶山積，捲握之物，<span class="style7">捲握猶掌握也，謂珠玉之類也。</span>足富十世，而堪去職之日，乘折轅車，布被囊而已。」帝聞，良乆歎息，<span class="style7">良猶甚也。</span>拜顯為魚復長。<span class="style7">魚復，縣，屬巴郡，故城在今夔州人復縣北赤甲城是。</span>方徵堪，會病卒，帝深悼惜之，下詔襃揚，賜帛百匹。</p>
                  <p>廉范字叔度，京兆杜陵人，趙將廉頗之後也。漢興，以廉氏豪宗，自苦陘徙焉。<span class="style7">苦陘，縣，屬中山國，章帝更名漢昌。</span>世為邊郡守，或葬隴西襄武，故因仕焉。曾祖父襃，成哀閒為右將軍，祖父丹，王莽時為大司馬庸部牧，<span class="style7">王莽改益州為庸部。</span>皆有名前世。范父遭喪亂，客死於蜀漢，范遂流㝢西州。<span class="style7">謂巴蜀也。</span>西州平，歸鄉里。年十五，辭母西迎父喪。蜀郡太守張穆，丹之故吏，乃重資送范，范無所受，與客步負喪歸葭萌。<span class="style7">葭萌，縣名，屬廣漢郡。今利州益昌縣，即漢葭萌地也。</span>載船觸石破沒，范抱持棺柩，遂俱沈溺。衆傷其義，鉤求得之，療救僅免於死。穆聞，復馳遣使持前資物追范，范又固辭。歸葬服竟，詣京師受業，事博士薛漢。<span class="style7">漢字公子，見儒林傳。</span>京兆、隴西二郡更請召，皆不應。永平初，隴西太守鄧融備禮謁范為功曹，<span class="style7">謁，請也。</span>會融為州所舉案，<span class="style7">舉其罪案驗之。</span>范知事譴難解，欲以權相濟，乃託病求去，融不達其意，大恨之。范於是東至洛陽，變名姓，求代廷尉獄卒。居無幾，融果徵下獄，范遂得衞侍左右，盡心勸勞。融怪其貌類范而殊不意，乃謂曰：「卿何似我故功曹邪？」范訶之曰：「君困戹瞀亂邪！」<span class="style7">鄭玄注禮記曰：「瞀，目不明之貌。」</span>語遂絕。融繫出困病，范隨而養視，及死，竟不言，身自將車送喪致南陽，葬畢乃去。</p>
                  <p>後辟公府，會薛漢坐楚王事誅，<span class="style7">楚王英謀反也。</span>故人門生莫敢視，范獨往收斂之，吏以聞，顯宗大怒，召范入，詰責曰：「薛漢與楚王同謀，交亂天下，范公府掾，不與朝廷同心，而反收斂罪人，何也？」范叩頭曰：「臣無狀愚戇，以為漢等皆已伏誅，不勝師資之情，罪當萬坐。」<span class="style7">老子曰「善人為不善人之師，不善人為善人之資」也。</span>帝怒稍解，問范曰：「卿廉頗後邪？與右將軍襃、大司馬丹有親屬乎？」范對曰：「襃，臣之曾祖；丹，臣之祖也。」帝曰：「怪卿志膽敢爾！」因貰之。<span class="style7">貰，赦也。</span>由是顯名。</p>
                  <p>舉茂才，數月，再遷為雲中太守。會匈奴大入塞，烽火日通。故事，虜入過五千人，移書傍郡。吏欲傳檄求救，范不聽，自率士卒拒之。虜衆盛而范兵不敵。會日暮，令軍士各交縛兩炬，三頭𤑔火，營中星列。<span class="style7">用兩炬交縛如十字，𤑔其三頭，手持一端，使敵人望之，疑兵士之多。</span>虜遙望火多，謂漢兵救至，大驚。待旦將退，范乃令軍中蓐食，<span class="style7">蓐食，早起食於寢蓐中也。</span>晨往赴之，斬首數百級，虜自相轔藉，<span class="style7">轔，轢也。藉，相蹈藉也。</span>死者千餘人，由此不敢復向雲中。</p>
                  <p>後頻歷武威、武都二郡太守，隨俗化導，各得治宜。建初中，遷蜀郡太守，其俗尚文辯，好相持短長，范每厲以淳厚，不受偷薄之說。成都民物豐盛，邑宇逼側，舊制禁民夜作，以防火灾，而更相隱蔽，燒者日屬。范乃毀削先令，但嚴使儲水而已。百姓為便，乃歌之曰：「廉叔度，來何暮？不禁火，民安作。平生無襦今五絝。」<span class="style7">作，協韻音則護反。</span>在蜀數年，坐法免歸鄉里。范世在邊，廣田地，積財粟，悉以賑宗族朋友。</p>
                  <p>肅宗崩，范奔赴敬陵。時廬江郡掾嚴麟奉章弔國，俱會於路。麟乘小車，塗深馬死，不能自進，范見而愍然，命從騎下馬與之，不告而去。麟事畢，不知馬所歸，乃緣蹤訪之。或謂麟曰：「故蜀郡太守廉叔度，好周人窮急，今奔國喪，獨當是耳。」麟亦素聞范名，以為然，即牽馬造門，謝而歸之。世伏其好義，然依倚大將軍竇憲，以此為譏。卒於家。</p>
                  <p>初，范與洛陽慶鴻為刎頸交，時人稱曰：「前有管鮑，後有慶廉。」鴻慷慨有義節，位至琅邪、會稽二郡太守，所在有異迹。</p>
                  <p>論曰：張堪、廉范皆以氣俠立名，觀其振危急，赴險阸，有足壯者。堪之臨財，范之忘施，亦足以信意而感物矣。<span class="style7">信音申。</span>若夫高祖之召欒布，<span class="style7">欒布，梁人，為人所略賣為奴，梁王彭越贖為梁大夫，使於齊。漢召彭越，以謀反夷三族，詔有收視者輒捕之。布還，秦事彭越頭下，祠而哭之。吏捕以聞，上召罵曰：「若與彭越反邪？」布曰：「今漢一徵兵於梁，彭王不行，而疑以為反，則人人自危也。」上乃釋布，拜為都尉也。</span>明帝之引廉范，加怒以發其志，就戮更延其寵，聞義能徙，誠君道所尚，然情理之樞，亦有開塞之感焉。<span class="style7">戶之開闔，必由於樞；情之通塞，必在於感。言高祖、明帝初怒欒布、廉范，後感其義而赦之。</span></p>
                  <p>王堂字敬伯，廣漢郪人也。初舉光祿茂才，<span class="style7">光祿舉之為茂才也。</span>遷穀城令，治有名迹。<span class="style7">穀城，縣，屬東郡，故城在今濟州東阿縣東。</span>永初中，西羌寇巴郡，為民患，詔書遣中郎將尹就攻討，連年不剋。三府舉堂治劇，拜巴郡太守。堂馳兵赴賊，斬虜千餘級，巴、庸清靜，<span class="style7">庸即上庸縣也，故城在今房州清水縣西也。</span>吏民生為立祠。刺史張喬表其治能，遷右扶風。</p>
                  <p>安帝西巡，阿母王聖、中常侍江京等並請屬於堂，堂不為用。掾吏固諫之，堂曰：「吾蒙國恩，豈可為權寵阿意，以死守之！」<span class="style7">阿，曲也。</span>即日遣家屬歸，閉閤上病。果有誣奏堂者，會帝崩，京等悉誅，堂以守正見稱。永建二年，徵入為將作大匠。四年，坐公事左轉議郎。<span class="style7">續漢志曰：「議郎，秩六百石，無員。」</span>復拜魯相，政存簡一，至數年無辭訟。遷汝南太守，搜才禮士，不苟自專，乃敎掾吏曰：「古人勞於求賢，逸於任使，故能化清於上，事緝於下。其憲章朝右，簡覈才職，委功曹陳蕃。匡政理務，拾遺補闕，任主簿應嗣。庶循名責實，察言觀效焉。」自是委誠求當，不復妄有辭敎，郡內稱治。時大將軍梁商及尚書令袁湯，以求屬不行，並恨之。後廬江賊迸入弋陽界，堂勒兵追討，即使奔散，而商、湯猶因此風州奏堂在任無警，免歸家。</p>
                  <p>年八十六卒。遺令薄斂，瓦棺以葬。子稺，清行不仕。曾孫商，益州牧劉焉以為蜀郡太守，有治聲。</p>
                  <p>蘇章字孺文，扶風平陵人也。八世祖建，武帝時為右將軍。<span class="style7">前書曰，建以校尉從大將軍青擊匈奴，封平陵侯。中子武最知名也。</span>祖父純，字桓公，有高名，性強切而持毀譽，<span class="style7">持，執也。執毀譽之論，謂品藻其臧否。</span>士友咸憚之，至乃相謂曰：「見蘇桓公，患其敎責人，不見，又思之。」三輔號為「大人」。<span class="style7">大人，長老之稱，言尊事之也。</span>永平中，為奉車都尉竇固軍，出擊北匈奴、車師有功，封中陵鄉侯，官至南陽太守。</p>
                  <p>章少博學，能屬文。安帝時，舉賢良方正，對策高第，為議郎。數陳得失，其言甚直。出為武原令，<span class="style7">武原，縣，屬楚國，故城在今泗州下邳縣北。</span>時歲飢，輒開倉廩，活三千餘戶。順帝時，遷兾州刺史。故人為清河太守，章行部案其姦臧。乃請太守，為設酒肴，陳平生之好甚歡。太守喜曰：「人皆有一天，我獨有二天。」章曰：「今夕蘇孺文與故人飲者，私恩也；明日兾州刺史案事者，公法也。」遂舉正其罪。州境知章無私，望風畏肅。換為并州刺史，以摧折權豪，忤旨，坐免。隱身鄉里，不交當世。後徵為河南尹，不就。時天下日敝，民多悲苦，論者舉章有幹國才，朝廷不能復用，卒于家。兄曾孫不韋。</p>
                  <p>不韋字公先。父謙，初為郡督郵。時魏郡李暠為美陽令，與中常侍具瑗交通，貪暴為民患，前後監司畏其埶援，莫敢糺問。及謙至，部案得其臧，論輸左校。謙累遷至金城太守，去郡歸鄉里。漢法，免罷守令，自非詔徵，不得妄到京師。而謙後私至洛陽，時暠為司隷校尉，收謙詰掠，死獄中，暠又因刑其屍，以報昔怨。</p>
                  <p>不韋時年十八，徵詣公車，會謙見殺，不韋載喪歸鄉里，瘞而不葬，仰天嘆曰：「伍子胥獨何人也！」<span class="style7">子胥父伍奢為楚王所殺，子胥復讎，鞭平王之尸。解具寇榮傳。</span>乃藏母於武都山中，<span class="style7">武都，郡名，其地在今成州上祿縣界。有仇池山，東西懸絕，壁立百仞，故藏於其中也。</span>遂變名姓，盡以家財募劔客，邀暠於諸陵閒，不剋。會暠遷大司農，時右校芻廥在寺北垣下，<span class="style7">說文云：「廥，芻藁藏。」音工外反。垣，牆也。</span>不韋與親從兄弟潛入廥中，夜則鑿地，晝則逃伏。如此經月，遂得傍達暠之寢室，出其牀下。值暠在廁，因殺其妾并及小兒，留書而去。暠大驚懼，乃布棘於室，以板籍地，一夕九徙，雖家人莫知其處。每出，輒劔戟隨身，壯士自衞。不韋知暠有備，乃日夜飛馳，徑到魏郡，掘其父阜冢，斷取阜頭，以祭父墳，又標之於市曰「李君遷父頭」。暠匿不敢言，而自上退位，歸鄉里，私掩塞冢椁。捕求不韋，歷歲不能得，憤恚感傷，發病歐血死。</p>
                  <p>不韋後遇赦還家，乃始改葬，行喪。士大夫多譏其發掘冢墓，歸罪枯骨，不合古義，唯任城何休方之伍員。太原郭林宗聞而論之曰：「子胥雖云逃命，而見用強吳，憑闔廬之威，因輕悍之衆，雪怨舊郢，曾不終朝，而但鞭墓戮屍，以舒其憤，竟無手刃後主之報。豈如蘇子單特孑立，靡因靡資，強讎豪援，據位九卿，城闕天阻，宮府幽絕，埃塵所不能過，霧露所不能沾。不韋毀身燋慮，出於百死，冒觸嚴禁，陷族禍門，雖不獲逞，為報已深。況復分骸斷首，以毒生者，<span class="style7">毒，苦也。</span>使暠懷忿結，不得其命，猶假手神靈以斃之也。力唯匹夫，功隆千乘，比之於員，不以優乎？」議者於是貴之。</p>
                  <p>後太傅陳蕃辟，不應，為郡五官掾。初，弘農張奐睦於蘇氏，而武威段熲與暠素善，後奐熲有隙。及熲為司隷，以禮辟不韋，不韋懼之，稱病不詣。熲旣積憤於奐，因發怒，乃追咎不韋前報暠事，以為暠表治謙事，被報見誅，君命天也，而不韋仇之。又令長安男子告不韋多將賔客奪舅財物，遂使從事張賢等就家殺之。乃先以鴆與賢父曰：「若賢不得不韋，便可飲此。」賢到扶風，郡守使不韋奉謁迎賢，即時收執，并其一門六十餘人盡誅滅之，諸蘇以是衰破。及段熲為陽球所誅，天下以為蘇氏之報焉。</p>
                  <p>羊續字興祖，太山平陽人也。其先七世二千石卿校。祖父侵，安帝時司隷校尉。父儒，桓帝時為太常。</p>
                  <p>續以忠臣子孫拜郎中，去官後，辟大將軍竇武府。及武敗，坐黨事，禁錮十餘年，幽居守靜。及黨禁解，復辟太尉府，四遷為廬江太守。後揚州黃巾賊攻舒，焚燒城郭，續發縣中男子二十以上，皆持兵勒陳，其小弱者，悉使負水灌火，會集數萬人，并埶力戰，大破之，郡界平。後安風賊戴風等作亂，<span class="style7">安風，縣，屬廬江郡。</span>續復擊破之，斬首三千餘級，生獲渠帥，其餘黨輩原為平民，<span class="style7">原，免也。</span>賦與佃器，使就農業。</p>
                  <p>中平三年，江夏兵趙慈反叛，殺南陽太守秦頡，攻沒六縣，拜續為南陽太守。當入郡界，乃羸服閒行，侍童子一人，觀歷縣邑，採問風謠，然後乃進。其令長貪絜，吏民良猾，悉逆知其狀，郡內驚竦，莫不震懾。乃發兵與荊州刺史王敏共擊慈，斬之，獲首五千餘級。屬縣餘賊並詣續降，續為上言，宥其枝附。賊旣清平，乃班宣政令，候民病利，<span class="style7">損於人曰病，益於人曰利。</span>百姓歡服。時權豪之家多尚奢麗，續深疾之，常敝衣薄食，車馬羸敗。府丞甞獻其生魚，續受而懸於庭；丞後又進之，續乃出前所懸者以杜其意。續妻後與子祕俱往郡舍，續閉門不內，妻自將祕行，其資藏唯有布衾、敝袛裯，鹽、麥數斛而已，<span class="style7">說文曰：「袛裯，短衣也。」廣雅云即襜褕也。袛音丁奚反，裯音丁勞反。</span>顧勑祕曰：「吾自奉若此，何以資爾母乎？」使與母俱歸。</p>
                  <p>六年，靈帝欲以續為太尉。時拜三公者，皆輸東園禮錢千萬，令中使督之，名為「左騶」。<span class="style7">騶，騎士也。</span>其所之往，輒迎致禮敬，厚加贈賂。續乃坐使人於單席，舉縕袍以示之，<span class="style7">縕，故絮也。</span>曰：「臣之所資，唯斯而已。」左驂白之，帝不恱，以此故不登公位。而徵為太常，未及行，會病卒，時年四十八。遺言薄斂，不受賵遺。舊典，二千石卒官賻百萬，府丞焦儉遵續先意，一無所受。詔書襃美，勑太山太守以府賻錢賜續家云。</p>
                  <p>賈琮字孟堅，東郡聊城人也。<span class="style7">聊城，今博州縣。</span>舉孝廉，再遷為京兆令，有政理迹。</p>
                  <p>舊交阯土多珍產，明璣、翠羽、犀、象、瑇瑁、異香、美木之屬，莫不自出。<span class="style7">說文曰：「璣，珠之不圓者。」異物志曰：「翠鳥形似鷰，翡赤而翠青，其羽可以為飾。」廣雅曰「瑇瑁形似龜，出南海巨延州」也。</span>前後刺史率多無清行，上承權貴，下積私賂，財計盈給，輒復求見遷代，故吏民怨叛。中平元年，交阯屯兵反，執刺史及合浦太守，自稱「柱天將軍」。靈帝特勑三府精選能吏，有司舉琮為交阯刺史。琮到部，訊其反狀，咸言賦斂過重，百姓莫不空單，京師遙遠，告寃無所，民不聊生，故聚為盜賊。琮即移書告示，各使安其資業，招撫荒散，蠲復傜役，誅斬渠帥為大害者，簡選良吏試守諸縣，歲閒蕩定，百姓以安。巷路為之歌曰：「賈父來晚，使我先反；今見清平，吏不敢飯。」在事三年，為十三州最，徵拜議郎。</p>
                  <p>時黃巾新破，兵凶之後，郡縣重斂，因緣生姦。詔書沙汰刺史、二千石，更選清能吏，乃以琮為兾州刺史。舊典，傳車驂駕，垂赤帷裳，迎於州界。及琮之部，升車言曰：「刺史當遠視廣聽，糾察美惡，何有反垂帷裳以自掩塞乎？」乃命御者褰之。百城聞風，自然竦震。其諸臧過者，望風解印綬去，唯癭陶長濟陰董昭、觀津長梁國黃就當官待琮，於是州界翕然。</p>
                  <p>靈帝崩，大將軍何進表琮為度遼將軍，卒於官。</p>
                  <p>陸康字季寧，吳郡吳人也。祖父續，在獨行傳。父襃，有志操，連徵不至。</p>
                  <p>康少仕郡，以義烈稱，刺史臧旻舉為茂才，除高成令。<span class="style7">高成，縣，屬渤海郡也。</span>縣在邊垂，舊制，令戶一人具弓弩以備不虞，不得行來。<span class="style7">行來猶往來也。</span>長吏新到，輒發民繕修城郭。康至，皆罷遣，百姓大恱。以恩信為治，寇盜亦息，州郡表上其狀。光和元年，遷武陵太守，轉守桂陽、樂安二郡，所在稱之。</p>
                  <p>時靈帝欲鑄銅人，而國用不足，乃詔調民田，畝斂十錢。而比水旱傷稼，百姓貧苦。康上疏諫曰：「臣聞先王治世，貴在愛民。省傜輕賦，以寧天下，除煩就約，以崇簡易，<span class="style7">易曰：「乾以易知，坤以簡能，而天下之理得矣。」</span>故萬姓從化，靈物應德。末世衰主，窮奢極侈，造作無端，興制非一，勞割自下，<span class="style7">勞苦割剝於下人也。</span>以從苟欲，故黎民吁嗟，陰陽感動。陛下聖德承天，當隆盛化，而卒被詔書，畝斂田錢，鑄作銅人，伏讀惆悵，悼心失圖。夫十一而稅，周謂之徹。<span class="style7">孟子曰：「夏后氏五十而貢，殷人七十而助，周人百畝而徹，其實皆十一也。」</span>徹者通也，言其法度可通萬世而行也。故魯宣稅畝，而蝝灾自生；<span class="style7">公羊傳曰：「初稅畝者何？履畝而稅也。」何休注云：「宣公無恩信於人，人不肯盡力於公田，起履踐案行，擇其畝穀好者稅取之。」蝝，螽子也。公羊傳：「冬蝝生。此言蝝生何？上變古易常也。」注云：「上謂宣公，變易公田舊制而稅畝。」</span>哀公增賦，而孔子非之。<span class="style7">左傳曰：「季孫欲以田賦，使冉有訪諸仲尼。仲尼私於冉有曰：『子季孫若欲行而法，則周公之典在；若欲苟而行之，又何訪焉！』」</span>豈有聚奪民物，以營無用之銅人；捐捨聖戒，自蹈亡王之法哉！<span class="style7">謂秦始皇鑄銅人十二，卒致滅亡也。</span>傳曰：『君舉必書，書而不法，後世何述焉？』陛下宜留神省察，改敝從善，以塞兆民怨恨之望。」書奏，內倖因此譖康援引亡國，以譬聖明，大不敬，檻車徵詣廷尉。侍御史劉岱典考其事，岱為表陳解釋，免歸田里。復徵拜議郎。</p>
                  <p>會廬江賊黃穰等與江夏蠻連結十餘萬人，攻沒四縣，拜康廬江太守。康申明賞罰，擊破穰等，餘黨悉降。帝嘉其功，拜康孫尚為郎中。獻帝即位，天下大亂，康蒙險遣孝廉計吏奉貢朝廷，詔書策勞，加忠義將軍，秩中二千石。時袁術屯兵壽春，部曲飢餓，遣使求委輸兵甲。康以其叛逆，閉門不通，內修戰備，將以禦之。術大怒，遣其將孫策攻康，圍城數重。康固守，吏士有先受休假者，皆遁伏還赴，暮夜緣城而入。受敵二年，城陷。月餘，發病卒，年七十。宗族百餘人遭離飢戹，死者將半。朝廷愍其守節，拜子儁為郎中。</p>
                  <p>少子績，仕吳為鬱林太守，博學善政，見稱當時。幼年曾謁袁術，懷橘墯地者也，有名稱。<span class="style7">績字公紀，吳志有傳。</span></p>
                  <p>贊曰：伋牧朔藩，信立童昏。詩守南楚，民作謠言。奮馳單乘，堪駕毀轅。范得其朋，<span class="style7">易曰：「西南得朋。」廉范遷蜀郡太守，百姓便之，蜀在西南，故云得朋也。</span>堂任良肱。<span class="style7">謂委任功曹陳蕃、主簿應嗣，郡中大化也。</span>二蘇勁烈，羊、賈廉能。季寧拒策，城隕衝輣。<span class="style7">輣，兵車也，音彭，協韻音普滕反。</span></p>
                  <hr />
  </div>
		 <div class="next1"><a href="030b.htm">上卷</a> / <a href="a03.htm">後漢書目錄</a> / <a href="032.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

