

##### 後漢書
	`卷三十三 ‧ 列傳第二十三`

* * *

朱浮　馮魴　虞延　鄭弘　周章

朱浮字叔元，沛國蕭人也。初從光武為大司馬主簿，遷偏將軍，從破邯鄲。光武遣吳漢誅更始幽州牧苗曾，乃拜浮為大將軍幽州牧，守薊城，遂討定北邊。建武二年，封舞陽侯，食三縣。

浮年少有才能，頗欲厲風迹，`風化之迹也。`收士心，辟召州中名宿涿郡王岑之屬，`岑後為梁州牧。`以為從事，及王莽時故吏二千石，皆引置幕府，乃多發諸郡倉穀，稟贍其妻子。漁陽太守彭寵以為天下未定，師旅方起，不宜多置官屬，以損軍實，`謂甲兵糧儲也。左傳曰「隳軍實」也。`不從其令。浮性矜急自多，`矜誇多自取也。`頗有不平，因以峻文詆之；`峻，嚴切也。詆，誣也。`寵亦佷強，兼負其功，嫌怨轉積。浮密奏寵遣吏迎妻而不迎其母，又受貨賄，殺害友人，多聚兵穀，意計難量。寵旣積怨，聞之，遂大怒，而舉兵攻浮。浮以書質責之，`質，正也。`曰：

　　蓋聞知者順時而謀，愚者逆理而動，常竊悲京城太叔以不知足而無賢輔，卒自棄於鄭也。`左傳曰，鄭武公娶于申，曰武姜，生莊公及共叔段。及莊公即位，武姜為之請京，使居，謂之京城太叔。旣而太叔將襲鄭，公命子封伐京，京畔太叔段，段出奔共也。`

　　伯通以名字典郡，`伯通，彭寵字也，以名字顯著也。`有佐命之功，`光武初鎮河北，寵遣吳漢等發步兵三千人先歸光武，及圍邯鄲，寵轉食前後不絕也。`臨人親職，愛惜倉庫，而浮秉征伐之任，欲權時救急，二者皆為國耳。即疑浮相譖，何不詣闕自陳，而為族滅之計乎？朝廷之於伯通，恩亦厚矣，委以大郡，任以威武，`光武賜寵號大將軍，故云「任以威武」也。`事有柱石之寄，`柱石，以屋為諭也。`情同子孫之親。匹夫媵母尚能致命一餐，`左傳曰，趙盾田於首山，舍於翳桑，見靈輒餓，問，曰「三日不食矣」，食之。後晉靈公欲殺趙盾，輒為公甲士，倒戟以禦公徒而免盾。媵母，未詳也。`豈有身帶三綬，`寵為漁陽太守、建忠侯、大將軍，故帶三綬。`職典大邦，而不顧恩義，生心外畔者乎！伯通與吏人語，何以為顏？行步拜起，何以為容？坐卧念之，何以為心？引鏡窺影，何施眉目？舉措建功，何以為人？惜乎棄休令之嘉名，造梟鴟之逆謀，`梟鴟即鴟梟也，其子適大，還食其母。說文云不孝鳥也。`捐傳世之慶祚，招破敗之重災，高論堯舜之道，不忍桀紂之性，生為世笑，死為愚鬼，不亦哀乎！

　　伯通與耿俠遊俱起佐命，`俠遊，耿況字也。況為上谷太守，初與寵結謀共歸光武也。`同被國恩。俠遊謙讓，屢有降挹之言；`挹，損也。`而伯通自伐，以為功高天下。往時遼東有豕，生子白頭，異而獻之，行至河東，見羣豕皆白，懷慙而還。若以子之功論於朝廷，則為遼東豕也。今乃愚妄，自比六國。六國之時，其埶各盛，廓土數千里，勝兵將百萬，故能據國相持，多歷年世。今天下幾里，列郡幾城，柰何以區區漁陽而結怨天子？此猶河濵之人捧土以塞孟津，多見其不知量也！

　　方今天下適定，海內願安，士無賢不肖，皆樂立名於世。而伯通獨中風狂走，自捐盛時，內聽驕婦之失計，外信讒邪之諛言，`浮密奏寵，上徵之，寵妻勸寵無應徵。又與所親信計議，吏皆怨浮，勸寵止不應徵也。`長為羣后惡法，永為功臣鑒戒，豈不誤哉！定海內者無私讎，勿以前事自誤，願留意顧老母幼弟。凡舉事無為親厚者所痛，而為見讎者所快。

寵得書愈怒，`愈猶益也。`攻浮轉急。明年，涿郡太守張豐亦舉兵反。

時二郡畔戾，北州憂恐，浮以為天子必自將兵討之，而但遣游擊將軍鄧隆陰助浮。浮懷懼，以為帝怠於敵，不能救之，乃上疏曰：「昔楚宋列國，俱為諸侯，莊王以宋執其使，遂有投袂之師。魏公子顧朋友之要，觸冒強秦之鋒。夫楚魏非有分職匡正之大義也，莊王但為爭強而發忿，公子以一言而立信耳。`左傳曰，楚莊王使申舟無畏聘于齊，曰：「無假道於宋。」宋人殺無畏，莊王聞之，投袂而起，遂發兵圍宋。史記，魏公子無忌，魏昭王之少子，封信陵君，仁而好士，食客三千人。公子姊為趙平原君勝妻，秦圍邯鄲，求救於魏，魏以秦強不敢救，公子乃竊兵符，奪晉鄙軍以救趙，秦兵遂解也。`今彭寵反畔，張豐逆節，以為陛下必棄捐它事，以時滅之。旣歷時月，寂寞無音。從圍城而不救，放逆虜而不討，臣誠惑之。昔高祖聖武，天下旣定，猶身自征伐，未甞寧居。`高祖定天下之後，猶自征匈奴、陳狶、黥布等也。`陛下雖興大業，海內未集，而獨逸豫，不顧北垂，百姓遑遑，無所繫心，三河、兾州，曷足以傳後哉！今秋稼已孰，復為漁陽所掠。張豐狂悖，姦黨日增，連年拒守，吏士疲勞，甲冑生蟣蝨，弓弩不得㢮，`鄭玄注周禮曰：「㢮，釋下也。」`上下燋心，相望救護，仰希陛下生活之恩。」詔報曰：「往年赤眉跋扈長安，`跋扈猶暴橫也。`吾策其無穀必東，果來歸降。今度此反虜，埶無乆全，其中必有內相斬者。今軍資未充，故須後麥耳。」`須，待也。`浮城中糧盡，人相食。會上谷太守耿況遣騎來救浮，浮乃得遁走。南至良鄉，其兵長反遮之，`兵長，兵之長帥也。`浮恐不得脫，乃下馬刺殺其妻，僅以身免，城降於寵。尚書令侯霸奏浮敗亂幽州，構成寵罪，徒勞軍師，不能死節，罪當伏誅。帝不忍，以浮代賈復為執金吾，徙封父城侯。後豐、寵竝自敗。

帝以二千石長吏多不勝任，時有纖微之過者，必見斥罷，交易紛擾，百姓不寧。六年有日食之異，浮因上疏曰：「臣聞日者衆陽之所宗，君上之位也。凡居官治民，據郡典縣，皆為陽為上，為尊為長。若陽上不明，尊長不足，則干動三光，`干，犯也。三光，日、月、星也。`垂示王者。五典紀國家之政，`禮記曰：「溫柔敦厚，詩敎也。疏通知遠，書敎也。絜靜精微，易敎也。恭儉莊敬，禮敎也。屬辭比事，春秋敎也。」`鴻範別災異之文，`鴻範，尚書篇名，箕子為武王陳政道陰陽之法。災異即咎徵之類也。`皆宣明天道，以徵來事者也。`徵，驗也。`陛下哀愍海內新離禍毒，保宥生人，`宥，寬也。`使得蘇息。而今牧人之吏，多未稱職，小違理實，輒見斥罷，豈不粲然黑白分明哉！`淮南子曰「聖人見是非，若白黑之別於目，清濁之形於耳」也。`然以堯舜之盛，猶加三考，`考謂考其功最也。尚書舜典曰「三載考績，三考黜陟幽明」也。`大漢之興，亦累功効，吏皆積乆，養老於官，至名子孫，因為氏姓。`前書：「武帝時，漢有天下已七十餘年，為吏者長子孫，居官者以為姓號，人人自愛而重犯法。」音義曰：「時無事，吏不數轉，至於子孫而不轉職，今倉氏、庫氏因以為姓，即倉庫吏之後也。」`當時吏職何能悉理，論議之徒豈不諠譁。蓋以為天地之功不可倉卒，艱難之業當累日也。而閒者守宰數見換易，迎新相代，疲勞道路。尋其視事日淺，未足昭見其職，旣加嚴切，人不自保，各相顧望，無自安之心。有司或因睚眦以騁私怨，苟求長短，求媚上意。二千石及長吏迫於舉劾，懼於刺譏，故爭飾詐偽，以希虛譽。斯皆羣陽騷動，日月失行之應。夫物暴長者必夭折，功卒成者必亟壞，如摧長乆之業，而造速成之功，非陛下之福也。天下非一時之用也，海內非一旦之功也。願陛下遊意於經年之外，望化於一世之後。`孔子曰：「如有王者，必代而後仁。」見論語。`天下幸甚。」帝下其議，羣臣多同於浮，自是牧守易代頗簡。

舊制，州牧奏二千石長吏不任位者，事皆先下三公，三公遣掾史案驗，然後黜退。帝時用明察，不復委任三府，而權歸刺舉之吏。`刺舉即州牧也。`浮復上疏曰：「陛下清明履約，率禮無違，自宗室諸王、外家后親，皆奉遵繩墨，無黨埶之名。至或乘牛車，齊於編人。斯固法令整齊，下無作威者也。求之於事，宜以和平，而災異猶見者，而豈徒然？天道信誠，不可不察。竊見陛下疾往者上威不行，下專國命，即位以來，不用舊典，信刺舉之官，黜鼎輔之任，至於有所劾奏，便加免退，覆案不關三府，罪譴不蒙澄察。陛下以使者為腹心，而使者以從事為耳目，是為尚書之平，決於百石之吏，`使者，刺史也。續漢志曰，每州有從事，秩百石。耳目謂令采察也。平謂平決也。`故羣下苛刻，各自為能。兼以私情容長，憎愛在職，皆競張空虛，以要時利，故有罪者心不厭服，無咎者坐被空文，不可經盛衰，貽後王也。`貽，遺也。`夫事積乆則吏自重。`重猶愛惜也。`吏安則人自靜。傳曰：『五年再閏，天道乃備。』`周天三百六十五度四分度之一，日行一度，一年十二月，除小月六日，即一歲三百五十四日，是為每歲日行天。餘一十一度四分度之一，不匝一年，餘十一日四分日之一，故三年即餘三十三日四分日之三，閏月又小，是五年即得再閏。`夫以天地之靈，猶五載以成其化，況人道哉！臣浮愚戇，不勝惓惓，願陛下留心千里之任，省察偏言之奏。」

七年，轉太僕。浮又以國學旣興，宜廣博士之選，乃上書曰：「夫太學者，禮義之宮，敎化所由興也。陛下尊敬先聖，垂意古典，宮室未飾，干戈未休，而先建太學，進立橫舍，`橫，學也。或作「黌」，義亦同。`比日車駕親臨觀饗，將以弘時雍之化，顯勉進之功也。`雍，和也。書曰「黎人於變時雍」，乃勉勸也。`尋博士之官，為天下宗師，使孔聖之言傳而不絕。舊事，策試博士，必廣求詳選，爰自畿夏，延及四方，是以博舉明經，唯賢是登，`畿，王畿；夏，華夏也。漢官儀曰：「博士，秦官也。武帝初置五經博士，後增至十四人。太常差選有聦明威重一人為祭酒，總領綱紀。其舉狀曰：『生事愛敬，喪沒如禮。通易、尚書、孝經、論語，兼綜載籍，窮微闡奧。隱居樂道，不求聞達。身無金痍痼疾，卅六屬不與妖惡交通、王侯賞賜。行應四科，經任博士。』下言某官某甲保舉。」`學者精勵，遠近同慕。伏聞詔書更試五人，唯取見在洛陽城者。臣恐自今以往，將有所失。求之密邇，容或未盡，而四方之學，無所勸樂。凡策試之本，貴得其真，非有期會，不及遠方也。又諸所徵試，皆私自發遣，非有傷費煩擾於事也。語曰：『中國失禮，求之於野。』`劉歆移書太常曰：「夫禮失求之於野，古文不猶愈於野乎？」`臣浮幸得與講圖讖，`與音預。`故敢越職。」帝然之。

二十年，代竇融為大司空。二十二年，坐賣弄國恩免。二十五年，徙封新息侯。

帝以浮陵轢同列，`陵轢猶欺蔑也。`每銜之，惜其功能，不忍加罪。永平中，有人單辭告浮事者，`單辭謂無證據也。書曰：「明清於單辭。」`顯宗大怒，賜浮死。長水校尉樊鯈言於帝曰：「唐堯大聖，兆人獲所，`獲，得也。`尚優遊四凶之獄，厭服海內之心，`優遊謂優柔也。四凶者，鯀、共工、驩兜、三苗。左傳曰舜流四凶族，今云堯者，舜為堯臣而流之也。尚書曰：「四罪而天下咸服。」`使天下咸知，然後殛罰。`殛，誅也，音紀力反。`浮事雖昭明，而未達人聽，宜下廷尉，章著其事。」帝亦悔之。

論曰：吳起與田文論功，文不及者三，朱買臣難公孫弘十策，弘不得其一，終之田文相魏，公孫宰漢，誠知宰相自有體也。`史記：「魏置相田文，吳起不恱，謂田文曰：『請與子論功，可乎？』田文曰：『可。』起曰：『將三軍，使士卒樂死，敵國不敢謀，子孰與起？』田文曰：『不如子。』吳起曰：『理百官，親萬人，實府庫，子孰與起？』田文曰：『不如子。』吳起曰：『守西河，秦人不敢東向，韓、趙賔從，子孰與起？』田文曰：『不如子。』吳起曰：『此三者，子皆出吾下，而位加吾上，何也？』田文曰：『主少國疑，大臣未附，百姓不信，方是時，屬之於子乎，屬之於我乎？』吳起默然良乆，曰：『屬之於子矣。』田文曰：『此乃吾所以居子上也。』吳起方乃自知不如。」武帝時，方築朔方，公孫弘諫，以為罷弊中國。上使朱買臣難弘，發十策，弘不得一。`故曾子曰：「君子所貴乎道者三，`三謂動容貌，正顏色，出辭氣。事見論語。`籩豆之事則有司存。」`籩豆，禮器也。小細之務，有司所主，非人君之事也。`而光武、明帝躬好吏事，亦以課覈三公，`課其殿最，覈其得失。`其人或失而其禮稍薄，至有誅斥詰辱之累。任職責過，一至於此，追感賈生之論，不亦篤乎！`賈誼曰：「廉恥禮節以繩君子，故有賜死而無戮辱，是以黥劓之罪不及大夫，以其離主上不遠也。」是時人告周勃謀反，繫長安，卒無事，故誼以此譏上也。`朱浮譏諷苛察欲速之弊，然矣，`論語孔子曰：「無欲速，無見小利。欲速則不達，見小利則大事不成。」以光武帝明察煩刻，故引之。`焉得長者之言哉！`前書龔遂為勃海郡太守，王生謂遂曰：「君即見上，問君何以化勃海？宜曰聖主之德，非小臣之力也。」旣至前，上果問，遂對如王生言。天子恱，曰：「君安得長者之言而稱也！」`

馮魴字孝孫，南陽湖陽人也。其先魏之支別，食菜馮城，因以氏焉。`東觀記曰「其先魏之別封曰華侯，華侯孫長卿食菜馮城，因以氏焉。魴父名楊」也。`秦滅魏，遷于湖陽，為郡族姓。

王莽末，四方潰畔，魴乃聚賔客，招豪桀，作營壍，以待所歸。`待真主也。`是時湖陽大姓虞都尉反城稱兵，先與同縣申屠季有仇，而殺其兄，謀滅季族。季亡歸魴，魴將季欲還其營，道逢都尉從弟長卿來，欲執季。魴叱長卿曰：「我與季雖無素故，士窮相歸，要當以死任之，卿為何言？」遂與俱歸。季謝曰：「蒙恩得全，死無以為報恩，有牛馬財物，願悉獻之。」魴作色曰：「吾老親弱弟皆賊城中，今日相與，尚無所顧，何云財物乎？」季慙不敢復言。魴自是為縣邑所敬信，故能據營自固。

時天下未定，而四方之士擁兵矯稱者甚衆，唯魴自守，兼有方略。光武聞而嘉之，建武三年，徵詣行在所，見於雲臺，`即南宮雲臺也。`拜虞令。`虞，縣，屬梁國，本虞國，舜後所封之邑，今宋州虞城縣也。`為政敢殺伐，以威信稱。遷郟令。後車駕西征隗嚻，潁川盜賊羣起，郟賊延襃等衆三千餘人，攻圍縣舍，魴率吏士七十許人，力戰連日，弩矢盡，城陷，魴乃遁去。帝聞郡國反，即馳赴潁川，魴詣行在所。帝案行鬬處，知魴力戰，乃嘉之曰：「此健令也。所當討擊，勿拘州郡。」襃等聞帝至，皆自髡剔，`剔音他狄反。聲類曰亦「鬄」字，音他計反，謂剃去髮也。`負鈇鑕，`說文曰：「鈇，剉刃也。」鑕，椹也，音質。`將其衆請罪。帝且赦之，使魴轉降諸聚落，縣中平定，詔乃悉以襃等還魴誅之。魴責讓以行軍法，皆叩頭曰：「今日受誅，死無所恨。」魴曰：「汝知悔過伏罪，今一切相赦，聽各反農桑，為令作耳目。」皆稱萬歲。是時每有盜賊，並為襃等所發，無敢動者，縣界清靜。

十三年，遷魏郡太守。二十七年，以高第入代趙憙為太僕。中元元年，從東封岱宗，行衞尉事。還，代張純為司空，賜爵關內侯。二年，帝崩，使魴持節起原陵，更封楊邑鄉侯，食三百五十戶。永平四年，坐考隴西太守鄧融，聽任姦吏，策免，削爵土。六年，顯宗幸魯，復行衞尉事。七年，代陰嵩為執金吾。

魴性矜嚴公正，在位數進忠言，多見納用。十四年，詔復爵土。明年，東巡郡國，留魴宿衞南宮。`東觀記曰：「勑魴車駕發後將緹騎宿玄武門複道上，領南宮吏士，保給牀席，子孫得到魴所。」`建初三年，以老病乞身，肅宗許之。其冬為五更，詔魴朝賀，就列侯位。元和二年，卒，時年八十六。

子柱嗣，尚顯宗女獲嘉長公主，少為侍中，以恭肅謙約稱，位至將作大匠。柱卒，子定嗣，官至羽林中郎將。定卒，無子，國除。

定弟石，襲母公主封獲嘉侯，亦為侍中，稍遷衞尉。能取恱當世，為安帝所寵。帝甞幸其府，留飲十許日，賜駁犀具劔、`以班犀飾劔也。`佩刀、紫艾綬、`艾即盭，綠色也，其色似艾。`玉玦各一，`半環曰玦，以飾帶也。`拜子世為黃門侍郎，世弟二人皆郎中。自永初兵荒，王侯租秩多不充，於是特詔以它縣租稅足石，`足音即諭反。`令如舊限，歲入穀三萬斛，錢四萬。遷光祿勳，遂代楊震為太尉。及北鄉侯立，`章帝孫濟北惠王壽之子懿也。`遷太傅，與太尉東萊劉喜參錄尚書事。順帝旣立，石與喜皆以阿黨閻顯、江京等策免，復為衞尉。卒，子代嗣。代卒，弟承嗣，為步兵校尉。

石弟珖，`珖音光。`和帝時詔封楊邑侯，亦以石寵，官至城門校尉。卒，子肅嗣，為黃門侍郎。

虞延字子大，陳留東昏人也。`東昏，縣，故城在今汴州陳留縣東北。東緡屬山陽郡，俗本為「緡」者，誤也。`延初生，其上有物若一匹練，遂上升天，占者以為吉。及長，長八尺六寸，要帶十圍，力能扛鼎。`說文曰：「扛鼎，橫關對舉也。」扛音江。`少為戶牖亭長。時王莽貴人魏氏賔客放從，`謝承書曰：「莽貴人魏氏以椒房之寵，威傾郡縣。」`延率吏卒突入其家捕之，以此見怨，故位不升。性敦朴，不拘小節，又無鄉曲之譽。王莽末，天下大亂，延常嬰甲冑，擁衞親族，扞禦鈔盜，賴其全者甚衆。延從女弟年在孩乳，其母不能活之，棄於溝中，延聞其號聲，哀而收之，養至成人。`謝承書曰：「養育成人，以妻同縣人王氏。」`建武初，仕執金吾府，除細陽令。`細陽，縣，屬汝南郡，故城在今潁州汝陰縣西北。`每至歲時伏臘，輒休遣徒繫，各使歸家，並感其恩德，應期而還。有囚於家被病，自載詣獄，旣至而死，延率掾吏殯于門外，百姓感恱之。

後去官還鄉里，太守富宗聞延名，`富姓，宗名。`召署功曹。宗性奢靡，車服器物多不中節。延諫曰：「昔晏嬰輔齊，鹿裘不完，`晏子曰：「晏子布衣鹿裘以朝，公曰：『夫子之家若此其貧也，奚衣之惡也？』」`季文子相魯，妾不衣帛，`左傳曰，季文子相魯，妾不衣帛，馬不食粟。`以約失之者鮮矣。」宗不恱，延即辭退。居有頃，宗果以侈從被誅，臨當伏刑，擥涕而歎曰：「恨不用功曹虞延之諫！」光武聞而竒之。二十年東巡，路過小黃，高帝母昭靈后園陵在焉，`小黃，縣，屬陳留郡，故城在今汴州陳留縣東北。漢官儀注曰：「高帝母起兵時死小黃北，後為作陵廟於小黃。」陳留風俗傳云：「沛公起兵野戰，喪皇妣于黃鄉。天下平，乃使使者梓宮招魂幽野，有丹蛇在水，自洗濯，入于梓宮，其浴處仍有遺髮，故謚曰昭靈夫人。因作園陵、寑殿、司馬門、鐘簴、衞守。」小黃有祭器籩豆鼎俎之屬十四種，廟基尚存焉。`時延為部督郵，詔呼引見，問園陵之事。延進止從容，占拜可觀，其陵樹株蘗，`株，根也。蘗，伐木更生也。`皆諳其數，俎豆犧牲，頗曉其禮。帝善之，勑延從駕到魯。還經封丘城門，`封丘，今汴州縣也。`門下小，不容羽蓋，帝怒，使撻侍御史，延因下見引咎，以為罪在督郵。言辭激揚，有感帝意，乃制誥曰：「以陳留督郵虞延故，貰御史罪。」`貰，放也。`延從送車駕西盡郡界，賜錢及劔帶佩刀還郡，於是聲名遂振。

二十三年，司徒玉況辟焉。`謝承書曰：「況字文伯，京兆杜陵人也。代為三輔名族，該總五經，志節高亮，為陳留太守。性聦敏，善行德敎。永平十五年，蝗蟲起泰山，彌衍兖、豫，過陳留界，飛逝不集，五穀獨豐。章和元年，詔以況為司徒。」玉，姓，音宿。`時元正朝賀，帝望而識延，遣小黃門馳問之，即日召拜公車令。明年，遷洛陽令。是時陰氏有客馬成者，常為姦盜，延收考之。陰氏屢請，獲一書輒加篣二百。`篣，棰也，音彭。`信陽侯陰就乃訴帝，`就，光烈皇后弟也。就本傳「信」作「新」。`譖延多所冤枉。帝乃臨御道之館，親錄囚徒。延陳其獄狀可論者在東，無理者居西。成乃回欲趨東，延前執之，謂曰：「爾人之巨蠹，乆依城社，不畏熏燒。`齊景公問晏子曰：「理國何患？」對曰：「患社鼠。」公曰：「何謂社鼠？」對曰：「社鼠不可熏。人君之左右，亦國之社鼠也。」`今考實未竟，宜當盡法！」成大呼稱枉，陛戟郎以戟刺延，叱使置之。`續漢志曰：「凡郎官皆主執戟宿衞也。」`帝知延不私，謂成曰：「汝犯王法，身自取之！」呵使速去。後數日伏誅。於是外戚斂手，莫敢干法。在縣三年，遷南陽太守。

永平初，有新野功曹鄧衍，以外戚小侯每豫朝會，而容姿趨步有出於衆，顯宗目之，顧左右曰：「朕之儀貌，豈若此人！」特賜輿馬衣服。延以衍雖有容儀而無實行，未甞加禮。帝旣異之，乃詔衍令自稱南陽功曹詣闕。`謝承書曰：「帝賜輿馬衣服劔珮刀，錢二萬，南陽計吏歸，具以啟延。延知衍華不副實，行不配容，積三年不用，於是上乃自勑衍稱南陽功曹詣闕。」`旣到，拜郎中，遷玄武司馬。`玄武，宮之北門也。每宮城門皆有司馬一人，秩千石，見續漢志。`衍在職不服父喪，帝聞之，乃歎曰：「『知人則哲，惟帝難之。』信哉斯言！」衍慙而退，由是以延為明。

三年，徵代趙憙為太尉；八年，代范遷為司徒。歷位二府，十餘年無異政績。會楚王英謀反，陰氏欲中傷之，使人私以楚謀告延，延以英藩戚至親，不然其言，又欲辟幽州從事公孫弘，`郡國有從事，主督促文書，察舉非法，皆州自辟除，故通為百石，即功曹從事、理中從事之類是也。見續漢志也。`以弘交通楚王而止，並不奏聞。及英事發覺，詔書切讓，延遂自殺。家至清貧，子孫不免寒餧。`餧，餓也。謝承書曰：「身沒之後，家貧空，子孫同衣而出，并日而食。」`

延從曾孫放，字子仲。少為太尉楊震門徒，及震被讒自殺，順帝初，放詣闕追訟震罪，由是知名。桓帝時為尚書，以議誅大將軍梁兾功封都亭侯，後為司空，坐水災免。性疾惡宦官，遂為所陷，靈帝初，與長樂少府李膺等俱以黨事誅。

鄭弘字巨君，會稽山陰人也。`孔靈符會稽記曰：「射的山南有白鶴山，此鶴為仙人取箭。漢太尉鄭弘甞采薪，得一遺箭，頃有人覓，弘還之，問何所欲，弘識其神人也，曰：『常患若邪溪載薪為難，願旦南風，暮北風。』後果然。故若邪溪風至今猶然，呼為『鄭公風』也。」`從祖吉，宣帝時為西域都護。`謝承書曰：「其曾祖父本齊國臨淄人，官至蜀郡屬國都尉。武帝時徙強宗大姓，不得族居，將三子移居山陰，因遂家焉。長子吉，雲中都尉、西域都護；中子兖州刺史；少子舉孝廉，理劇東部候也。」`弘少為鄉嗇夫，`謝承書曰：「為靈文鄉嗇夫，愛人如子。」續漢志曰：「其鄉小者縣署嗇夫一人，主知人善惡，為役先後；知人貧富，為賦多少，平其差品也。」`太守第五倫行春，`太守常以春行所主縣，勤人農桑，振救乏絕，見續漢志也。`見而深竒之，召署督郵，舉孝廉。

弘師同郡河東太守焦貺。楚王英謀反發覺，以疏引貺，`疏，書也。`貺被收捕，疾病於道亡沒，妻子閉繫詔獄，掠考連年。諸生故人懼相連及，皆改變名姓，以逃其禍，弘獨髡頭負鈇鑕，詣闕上章，為貺訟罪。顯宗覺悟，即赦其家屬，弘躬送貺喪及妻子還鄉里，由是顯名。

拜為騶令，`騶，今兖州縣也。謝承書曰「弘勤行德化，部人王逢等得路遺寶物，縣於道衢，求主還之。魯國當春大旱，五穀不豐，騶獨致雨偏孰。永平十五年，蝗起泰山，流被郡國，過騶界不集。郡因以狀聞，詔書以為不然，遣使案行，如言」也。`政有仁惠，民稱蘇息。遷淮陰太守。`謝承書曰：「弘消息繇賦，政不煩苛。行春天旱，隨車致雨。白鹿方道，俠轂而行。弘怪問主簿黃國曰：『鹿為吉為凶？』國拜賀曰：『聞三公車轓畫作鹿，明府必為宰相。』」`四遷，建初為尚書令。舊制，尚書郎限滿補縣長令史丞尉。弘奏以為臺職雖尊，而酬賞甚薄，至於開選，多無樂者，`樂音五孝反。`請使郎補千石，令史為長。帝從其議。弘前後所陳有補益王政者，皆著之南宮，以為故事。

出為平原相，徵拜侍中。建初八年，代鄭衆為大司農。舊交阯七郡貢獻轉運，皆從東冶，`東冶，縣，屬會稽郡。太康地理志云漢武帝名為東冶，後改為東候官，今泉州閩縣是。`汎海而至，風波艱阻，沈溺相係。弘奏開零陵、桂陽嶠道，於是夷通，`嶠，嶺也。夷，平也。`至今遂為常路。`今謂范曄時也。`在職二年，所息省三億萬計。時歲天下遭旱，邊方有警，人食不足，而帑藏殷積。`說文曰：「帑，金布所藏之府。」`弘又奏宜省貢獻，減徭費，以利飢人。帝順其議。

元和元年，代鄧彪為太尉。時舉將第五倫為司空，班次在下，每正朔朝見，弘曲躬而自卑。帝問知其故，遂聽置雲母屏風，`以雲母飾屏風也。`分隔其閒，由此以為故事。在位四年，奏尚書張林阿附侍中竇憲，而素行臧穢，又上洛陽令楊光，憲之賔客，在官貪殘，並不宜處位。書奏，吏與光故舊，因以告之。光報憲，憲奏弘大臣漏泄密事。帝詰讓弘，收上印綬。弘自詣廷尉，詔勑出之，因乞骸骨歸，未許。病篤，上書陳謝，并言竇憲之短。帝省章，遣醫占弘病，比至已卒。臨歿悉還賜物，勑妻子褐巾布衣素棺殯殮，以還鄉里。

周章字次叔，`「叔」或作「升」。`南陽隨人也。初仕郡為功曹。時大將軍竇憲免，封冠軍侯就國。章從太守行春到冠軍，太守猶欲謁之。章進諫曰：「今日公行春，豈可越儀私交。且憲椒房之親，埶傾王室，而退就藩國，禍福難量。明府剖符大臣，`剖符解見杜詩傳。`千里重任，舉止進退，其可輕乎？」太守不聽，遂便升車。章前拔佩刀絕馬鞅，於是乃止。及憲被誅，公卿以下多以交關得罪，太守幸免，以此重章。舉孝廉，六遷為五官中郎將。延平元年，為光祿勳。

永初元年，代魏霸為太常。其冬，代尹勤為司空。是時中常侍鄭衆、蔡倫等皆秉埶豫政，章數進直言。初，和帝崩，鄧太后以皇子勝有痼疾，`痼猶廢也。`不可奉承宗廟，貪殤帝孩抱，養為己子，故立之，以勝為平原王。及殤帝崩，羣臣以勝疾非痼，意咸歸之，太后以前旣不立，恐後為怨，乃立和帝兄清河孝王子祐，是為安帝。章以衆心不附，遂密謀閉宮門，誅車騎將軍鄧隲兄弟及鄭衆、蔡倫，劫尚書，廢太后於南宮，封帝為遠國王，`遙遠之國也。`而立平原王。事覺，勝策免，章自殺。家無餘財，諸子易衣而出，并日而食。

論曰：孔子稱「可與立，未可與權」。`論語載孔子之詞也。立謂立功立事也。`權也者，反常者也。`公羊傳曰：「權者何？權者反乎經，然後有善也。」`將從反常之事，必資非常之會，`會，際也。`使夫舉無違妄，志行名全。周章身非負圖之託，`武帝欲立昭帝為太子，乃畫周公負成王圖賜霍光。`德乏萬夫之望，`詩云：「顒顒昂昂，萬夫之望。」`主無絕天之舋，地有旣安之埶，`書曰「紂自絕於天，結怨于人」也。`而創慮於難圖，希功於理絕，不已悖乎！`悖，逆也。`如令君器易以下議，即斗筲必能叨天業，狂夫豎臣亦自奮矣。孟軻有言曰：「有伊尹之心則可，無伊尹之心則篡矣。」`孟子曰：「公孫丑問曰：『伊尹放太甲於桐宮，人大恱。太甲賢，又反之，人大恱。賢者之為人臣也，其君不賢，故可放歟？』」孟子荅以此言。`於戲，方來之人戒之哉！

贊曰：朱定北州，激成寵尤。魴用降帑，`帑，虜也。`延感歸囚。鄭、竇怨偶，代相為仇。`左傳曰：「怨偶曰仇。」`周章反道，小智大謀。`易曰「智小而謀大，力少而任重，鮮不及矣」也。 `

* * *

