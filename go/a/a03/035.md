 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷三十五 ‧ 列傳第二十五`   

* * *

張純`子奮`　曹襃　鄭玄

張純字伯仁，京兆杜陵人也。高祖父安世，宣帝時為大司馬衞將軍，封富平侯。`臣賢案：張安世昭帝元鳳六年以右將軍宿衞忠謹封富平侯，今此言宣帝封，誤也。宣帝即位，但益封萬戶耳。`父放，為成帝侍中。純少襲爵土，哀平閒為侍中，王莽時至列卿。遭值篡偽，多亡爵土，純以敦謹守約，保全前封。

建武初，先來詣闕，故得復國。五年，拜太中大夫，使將潁川突騎安集荊、徐、楊部，督委輸，`督，促也。委輸，轉運也。`監諸將營。後又將兵屯田南陽，遷五官中郎將。有司奏，列侯非宗室不宜復國。光武曰：「張純宿衞十有餘年，其勿廢，更封武始侯，食富平之半。」`武始，縣，屬魏郡。富平，縣，屬平原郡也。`

純在朝歷世，明習故事。建武初，舊章多闕，每有疑議，輒以訪純，自郊廟婚冠喪紀禮儀，多所正定。帝甚重之，以純兼虎賁中郎將，數被引見，一日或至數四。`過三以至於四也。`純以宗廟未定，昭穆失序，十九年，乃與太僕朱浮共奏言：「陛下興於匹庶，蕩滌天下，誅鉏暴亂，興繼祖宗。竊以經義所紀，人事衆心，雖實同創革，而名為中興，宜奉先帝，恭承祭祀者也。元帝以來，宗廟奉祠高皇帝為受命祖，孝文皇帝為太宗，孝武皇帝為世宗，皆如舊制。又立親廟四世，推南頓君以上盡於舂陵節侯。`南頓令欽即光武之父。舂陵侯買，光武高祖也。`禮，為人後者則為之子，旣事太宗，則降其私親。`太宗謂元帝也。據代相承，高祖至元帝八代，光武即高帝九代孫，以代數相推，故繼體元帝，故曰「旣事太宗」。下又云「宣、元皇帝尊為祖、父」，又曰「自元帝以上祭於洛陽，成帝以下祭於長安」，其義明矣。降其私親，謂舂陵已下不別序昭穆。`今禘祫高廟，陳序昭穆，而舂陵四世，君臣並列，以卑廁尊，不合禮意。設不遭王莽，而國嗣無寄，推求宗室，以陛下繼統者，安得復顧私親，違禮制乎？昔高帝以自受命，不由太上，宣帝以孫後祖，不敢私親，故為父立廟，獨羣臣侍祠。臣愚謂宜除今親廟，以則二帝舊典，願下有司博採其議。」詔下公卿，大司徒戴涉、大司空竇融議：「宜以宣、元、成、哀、平五帝四世代今親廟，宣、元皇帝尊為祖、父，可親奉祠，成帝以下，有司行事，別為南頓君立皇考廟。其祭上至舂陵節侯，羣臣奉祠，以明尊尊之敬，親親之恩。」帝從之。是時宗廟未備，自元帝以上，祭於洛陽高廟，成帝以下，祠於長安高廟，其南頓四世，隨所在而祭焉。

明年，純代朱浮為太僕。二十三年，代杜林為大司空。在位慕曹參之迹，務於無為，`曹參，惠帝時代蕭何為相國，遵蕭何法，無所變更。`選辟掾史，皆知名大儒。明年，上穿陽渠，引洛水為漕，`上音時丈反。陽渠在洛陽城南。`百姓得其利。

二十六年，詔純曰：「禘、祫之祭，不行已乆矣。『三年不為禮，禮必壞；三年不為樂，樂必崩』。`論語載宰我之言也。`宜據經典，詳為其制。」純奏曰：「禮，三年一祫，五年一禘。春秋傳曰：『大祫者何？合祭也。』毀廟及未毀廟之主皆登，合食乎太祖，五年而再殷。`周禮三年一祫，五年一禘。又公羊傳曰：「大祫者何？合祭也。合祭柰何？毀廟主陳于太祖，未毀主皆升，合食于太祖，五年而再殷祭。」注云：「殷，盛也。謂三年祫，五年禘也。」`漢舊制三年一祫，毀廟主合食高廟，存廟主未甞合祭。元始五年，諸王公列侯廟會，始為禘祭。`臣賢案：平帝元始五年春，祫祭明堂，諸侯王列侯宗室助祭，賜爵金帛。今純及司馬彪書並云「禘祭」，蓋禘、祫俱是大祭，名可通也。`又前十八年親幸長安，亦行此禮。`續漢書曰：「十八年上幸長安，詔太常行禘禮於高廟，序昭穆。父為昭，南向，子為穆，北向。」`禮說三年一閏，天氣小備；五年再閏，天氣大備。故三年一祫，五年一禘。禘之為言諦，諦定昭穆尊卑之義也。禘祭以夏四月，夏者陽氣在上，陰氣在下，`四月乾卦用事，故言陽氣在上也。`故正尊卑之義也。祫祭以冬十月，冬者五穀成孰，物備禮成，故合聚飲食也。斯典之廢，於玆八年，`自十八年至此。`謂可如禮施行，以時定議。」帝從之，自是禘、祫遂定。

時南單于及烏桓來降，邊境無事，百姓新去兵革，歲仍有年，`仍，頻也。`家給人足。純以聖王之建辟雍，所以崇尊禮義，旣富而敎者也。`論語曰「子適衞，冉子僕。子曰：『庶矣哉！』冉子曰：『旣庶矣，又何加焉？』曰：『富之。』『旣富矣，又何加焉？』曰：『敎之』」也。`乃案七經讖、明堂圖、`讖，驗也。解見光武紀。七經謂詩、書、禮、樂、易、春秋及論語也。`河閒古辟雍記、孝武太山明堂制度，`武帝時，河閒獻王德獻雅樂，對三雍宮，有其書記也。又武帝封太山，濟南人公玉帶上黃帝時明堂圖，明堂中有一殿，四面無壁，以茅蓋，水環宮垣，為複道，上有樓也。`及平帝時議，`平帝時起明堂，徵天下通一蓺以上皆議於公車也。`欲具奏之。未及上，會博士桓榮上言宜立辟雍、明堂，章下三公、太常，而純議同榮，帝乃許之。

三十年，純奏上宜封禪，曰：「自古受命而帝，治世之隆，必有封禪，以告成功焉。`禮記曰：「因名山，升中于天。」鄭玄注曰：「謂巡守至於方嶽，燔柴祭天，告以諸侯之成功也。」`樂動聲儀曰：『以雅治人，風成於頌。』`動聲儀，樂緯篇名也。`有周之盛，成康之閒，郊配封禪，皆可見也。書曰『歲二月，東巡狩，至于岱宗，祡』，則封禪之義也。臣伏見陛下受中興之命，平海內之亂，修復祖宗，撫存萬姓，天下曠然，咸蒙更生，恩德雲行，惠澤雨施，`易曰：「雲行雨施，品物流形。」`黎元安寧，夷狄慕義。詩云：『受天之祜，四方來賀。』`下武之詩也。鄭玄注云：「言武王受此萬年之壽，輔佐之臣亦宜蒙餘福也。」`今攝提之歲，倉龍甲寅，德在東宮。`爾雅曰：「太歲在寅曰攝提格。」建武三十年太歲在甲寅，時歲德在東宮。前書音義曰：「蒼龍，太歲也。」`宜及嘉時，遵唐帝之典，繼孝武之業，以二月東巡狩，封于岱宗，明中興，勒功勳，復祖統，報天神，禪梁父，祀地祇，傳祚子孫，萬世之基也。」中元元年，帝乃東巡岱宗，以純視御史大夫從，`視，比也。`并上元封舊儀及刻石文。`武帝元封元年封禪儀，令侍中皮弁搢紳，射牛行事。封廣丈二，高九尺，有玉牒書，書祕，其事皆禁。禪肅然，天子親拜，衣上黃。江淮閒一茅三脊為神籍，五色土雜封。縱遠方竒獸飛禽之屬也。`三月，薨，謚曰節侯。子奮嗣。

奮字稺通。父純，臨終勑家丞曰：`東觀記曰家丞名歙。`「司空無功於時，猥蒙爵土，身死之後，勿議傳國。」奮兄根，少被病，光武詔奮嗣爵，奮稱純遺勑，固不肯受。帝以奮違紹，勑收下獄，奮惶怖，乃襲封。永平四年，隨例歸國。

奮少好學，節儉行義，常分損租奉，`奉音扶用反。`贍卹宗親，雖至傾匱，而施與不怠。十七年，儋耳降附，`儋耳，郡，武帝置，故城即今儋州義倫縣也。`奮來朝上壽，引見宣平殿，應對合旨，顯宗異其才，以為侍祠侯。`名臣子孫侍祠封侯，解見鄧禹傳。`建初元年，拜左中郎將，轉五官中郎將，遷長水校尉。七年，為將作大匠，章和元年，免。永元元年，復拜城門校尉。四年，遷長樂衛尉。明年，代桓郁為太常。六年，代劉方為司空。

時歲災旱，祈雨不應，乃上表曰：「比年不登，人用飢匱，今復乆旱，秋稼未立，`立，成也。`陽氣垂盡，歲月迫促。夫國以民為本，民以穀為命，政之急務，憂之重者也。臣蒙恩尤深，受職過任，夙夜憂懼，章奏不能叙心，願對中常侍疏奏。」`疏猶條錄也。`即時引見，復口陳時政之宜。明日，和帝召太尉、司徒幸洛陽獄，錄囚徒，收洛陽令陳歆，即大雨三日。

奮在位清白，無它異績。九年，以病罷。在家上疏曰：「聖人所美，政道至要，本在禮樂。五經同歸，而禮樂之用尤急。孔子曰：『安上治民，莫善於禮；移風易俗，莫善於樂。』又曰：『揖讓而化天下者，禮樂之謂也。』`禮記樂記孔子之辭也。`先王之道，禮樂可謂盛矣。孔子謂子夏曰：『禮以修外，樂以制內，丘已矣夫！』`禮稽命徵之辭也。宋均注云：「修外，飾容貌也。修內，蕩滌心性也。已矣夫，恨不制作禮樂也。」`又曰：『禮樂不興，則刑罰不中；刑罰不中，則民無所厝其手足。』臣以為漢當制作禮樂，是以先帝聖德，數下詔書，愍傷崩缺，而衆儒不達，議多駮異。臣累世台輔，`奮七代祖湯，武帝時為御史大夫；六代祖子孺，宣帝時為衛將軍，領尚書；父純，光武時為司空。`而大典未定，私竊惟憂，不忘寢食。臣犬馬齒盡，誠兾先死見禮樂之定。」`先死謂未死之前也。`十三年，更召拜太常。復上疏曰：「漢當改作禮樂，圖書著明。`見曹襃傳。`王者化定制禮，功成作樂。`禮樂記之文也。功成化定同耳，功謂王業，化謂敎人也。`謹條禮樂異議三事，願下有司，以時考定。昔者孝武皇帝、光武皇帝封禪告成，而禮樂不定，事不相副。先帝已詔曹襃，`章帝勑曹襃於東觀次序禮事，依準舊典，凡百五十篇奏之也。`今陛下但奉而成之，猶周公斟酌文武之道，非自為制，誠無所疑。`周公制禮，皆斟酌文武之美德，為之等制，不自述也。今先帝已詔曹襃，非陛下出意，何所疑而不為也。詩頌曰：「於乎不顯，文王之德之純，假以溢我，我其收之，駿惠我文王。」又曰「執競武王，無競維烈」也。`乆執謙謙，令大漢之業不以時成，非所以章顯祖宗功德，建太平之基，為後世法。」帝雖善之，猶未施行。其冬，復以病罷。明年，卒於家。

子甫嗣，官至津城門候。`津城門，洛陽南面西門也，當洛水浮橋。漢官儀曰「候一人，秩六百石」也。`甫卒，子吉嗣。永初三年，吉卒，無子，國除。自昭帝封安世，至吉，傳國八世，`張安世字子孺，昭帝時為右將軍，始封富平侯。卒，子延壽嗣。卒，子勃嗣。卒，子臨嗣。卒，子放嗣。卒，子純嗣，建武初，改封武始侯。卒，子奮嗣。卒，子甫嗣。卒，子吉嗣，無子，國除。此言八代者，除安世始封也。`經歷篡亂，二百年閒未甞譴黜，`篡亂謂王莽也。張子孺昭帝元鳳六年封，至永初三年合一百八十二年，故曰「閒」也。`封者莫與為比。

曹襃字叔通，魯國薛人也。父充，持慶氏禮，`前書，沛人慶普字孝公，為東平太傅，受禮於后蒼，號慶氏禮也。`建武中為博士，從巡狩岱宗，定封禪禮，還，受詔議立七郊、三雍、大射、養老禮儀。`五帝及天地為七郊。三雍以下解見明帝紀。`顯宗即位，充上言：「漢再受命，仍有封禪之事，而禮樂崩闕，不可為後嗣法。五帝不相沿樂，三王不相襲禮，`禮記正文也，言損益不同也。`大漢當自制禮，以示百世。」帝問：「制禮樂云何？」充對曰：「河圖括地象曰：『有漢世禮樂文雅出。』尚書琁機鈐曰：『有帝漢出，德洽作樂，名予。』」帝善之，下詔曰：「今且改太樂官曰太予樂，歌詩曲操，以俟君子。」`操猶曲也。劉向別錄曰：「君子因雅琴之適，故從容以致思焉。其道閉塞悲愁而作者名其曲曰操，言遇災害不失其操也。」`拜充侍中。作章句辯難，於是遂有慶氏學。

襃少篤志，有大度，結髮傳充業，博雅踈通，尤好禮事。常感朝廷制度未備，慕叔孫通為漢禮儀，晝夜研精，沈吟專思，寢則懷抱筆札，行則誦習文書，當其念至，忘所之適。

初舉孝廉，再遷圉令，`圉，縣，屬陳留，故城在今汴州雍丘縣南也。`以禮理人，以德化俗。時它郡盜徒五人來入圉界，吏捕得之，陳留太守馬嚴聞而疾惡，風縣殺之。襃勑吏曰：「夫絕人命者，天亦絕之。臯陶不為盜制死刑，管仲遇盜而升諸公。`禮雜記云孔子曰：「管仲遇盜，取二人焉，上以為公臣。」注云：「此人但居惡人之中，使犯法耳。」`今承旨而殺之，是逆天心，順府意也，其罰重矣。如得全此人命而身坐之，吾所願也。」遂不為殺。嚴奏襃耎弱，免官歸郡，為功曹。

徵拜博士。會肅宗欲制定禮樂，元和二年下詔曰：「河圖稱『赤九會昌，十世以光，十一以興』。`九謂光武，十謂明帝，十一謂章帝也。`尚書琁機鈐曰：『述堯理世，平制禮樂，放唐之文。』`緯本文云：「使帝王受命，用吾道述堯理代，平制禮放唐之文，化洽作樂名斯在。」宋均注云：「述，脩也。」`予末小子，託于數終，曷以纘興，崇弘祖宗，仁濟元元？帝命驗曰：『順堯考德，題期立象。』`宋均注曰：「堯巡省於河、洛，得龜龍之圖書。舜受禪後習堯禮，得之演以為考河命，題五德之期，立將起之象，凡三篇，在中候也。」`且三五步驟，優劣殊軌，`孝經鉤命決曰：「三皇步，五帝驟，三王馳。」宋均注云：「步謂德隆道用，日月為步。時事彌順，日月亦驟。勤思不已，日月乃馳，」是優劣也。`況于頑陋，無以克堪，雖欲從之，末由也已。每見圖書，中心恧焉。」襃知帝旨欲有興作，乃上疏曰：「昔者聖人受命而王，莫不制禮作樂，以著功德。功成作樂，化定制禮，所以救世俗，致禎祥，為萬姓獲福於皇天者也。今皇天降祉，嘉瑞並臻，制作之符，甚於言語。`言明白也。`宜定文制，著成漢禮，丕顯祖宗盛德之美。」章下太常，太常巢堪以為一世大典，非襃所定，不可許。帝知羣僚拘攣，`拘攣猶拘束也。前書鄒陽曰「能越拘攣之語」也。`難與圖始，朝廷禮憲宜時刊立，明年復下詔曰：「朕以不德，膺祖宗弘烈。乃者鸞鳳仍集，麟龍並臻，甘露宵降，嘉穀滋生，赤草之類紀于史官。`赤草即朱草也。大戴禮曰「朱草日生一葉，至十五日，十六日落一葉，周而復始」也。`朕夙夜祗畏，上無以彰于先功，下無以克稱靈物。漢遭秦餘，禮壞樂崩，且因循故事，未可觀省，有知其說者，各盡所能。」襃省詔，乃歎息謂諸生曰：「昔奚斯頌魯，`韓詩曰：「新廟奕奕，奚斯所作。」薛君傳云：「是詩公子奚斯所作也。」`考甫詠殷。`正考甫，孔子之先也，作商頌十二篇。`夫人臣依義顯君，竭忠彰主，行之美也。當仁不讓，吾何辭哉！」遂復上疏，具陳禮樂之本，制改之意。拜襃侍中，從駕南巡，旣還，以事下三公，未及奏，詔召玄武司馬班固，`玄武司馬主玄武門。續漢志云「宮掖門，每門司馬一人，秩比千石」也。`問改定禮制之宜。固曰：「京師諸儒多能說禮，宜廣招集，共議得失。」帝曰：「諺言『作舍道邊，三年不成』。會禮之家，名為聚訟，`言相爭不定也。`互生疑異，筆不得下。昔堯作大章，一夔足矣。」`夔，堯樂官也。呂氏春秋曰，魯哀公問於孔子曰，樂正夔一足矣。`章和元年正月，乃召襃詣嘉德門，令小黃門持班固所上叔孫通漢儀十二篇，勑襃曰：「此制散略，`散略猶疏略也。`多不合經，今宜依禮條正，使可施行。於南宮、東觀盡心集作。」襃旣受命，乃次序禮事，依準舊典，雜以五經讖記之文，撰次天子至於庶人冠婚吉凶終始制度，以為百五十篇，寫以二尺四寸簡。其年十二月奏上。帝以衆論難一，故但納之，不復令有司平奏。會帝崩，和帝即位，襃乃為作章句，帝遂以新禮二篇冠。擢襃監羽林左騎。`漢官儀曰「羽林左騎秩六百石，領羽林，屬光祿勳」也。`元四年，遷射聲校尉。後太尉張酺、尚書張敏等奏襃擅制漢禮，破亂聖術，宜加刑誅。帝雖寢其奏，而漢禮遂不行。

襃在射聲，營舍有停棺不葬者百餘所，襃親自履行，問其意故。吏對曰：「此等多是建武以來絕無後者，不得埋掩。」襃乃愴然，為買空地，悉葬其無主者，設祭以祀之。遷城門校尉、將作大匠。時有疾疫，襃巡行病徒，為致醫藥，經理饘粥，多蒙濟活。七年，出為河內太守。時春夏大旱，糧穀踊貴。襃到，乃省吏并職，退去姦殘，澍雨數降。其秋大孰，百姓給足，流冗皆還。後坐上災害不實免。有頃徵，再遷，復為侍中。

襃博物識古，為儒者宗。十四年，卒官。作通義十二篇，演經雜論百二十篇，又傳禮記四十九篇，敎授諸生千餘人，慶氏學遂行於世。

論曰：漢初天下創定，朝制無文，叔孫通頗採經禮，參酌秦法，雖適物觀時，有救崩敝，然先王之容典蓋多闕矣，`容，禮容也，典，法則也，謂行禮威儀俯仰之容貌也。文帝時，魯徐生以容為禮官，孫襄亦善為容。「容」或作「宏」，義亦通也。`是以賈誼、仲舒、王吉、劉向之徒，懷憤歎息所不能已也。`賈誼等以叔孫通禮制疏略，並上書對策，請更改作，皆不從，所以歎息也。班固曰：「今大漢乆曠大義，此賈誼、仲舒、王吉、劉向之徒所為發憤而增歎也。」見前書。`資文、宣之遠圖明懿，而終莫或用，`資，用也。言用文帝、宣帝美略遠謀，而終不能用賈誼等言。誼，文帝時人。王吉，宣帝時人。`故知自燕而觀，有不盡矣。`禮記曰：「孔子之喪，有自燕來觀者，舍於子夏氏。子夏曰：『聖人之葬人與人之葬聖人也，子何觀焉？』」有不盡矣言未備也。`孝章永言前王，明發興作，`明發謂發夕至明也。詩曰：「明發不寐。」`專命禮臣，撰定國憲，洋洋乎盛德之事焉。`洋洋，美也。`而業絕天筭，議黜異端，斯道竟復墜矣。`業絕天筭謂章帝晏駕也。議黜異端謂張酺等奏襃擅制禮，遂不行也。`夫三王不相襲禮，五帝不相沿樂，所以咸、莖異調，中都殊絕。`咸，咸池，黃帝樂也。莖，六莖，顓頊樂也。見前書。異調言古今不同處。中都，魯邑名也。家語曰：「孔子為中都宰，制為養生送死之節。」殊絕猶斷絕也。言古樂不同，舊禮亦絕也。`況物運遷回，情數萬化，制則不能隨其流變，品度未足定其滋章，`言時代遷移，繁省不定也。`斯固世主所當損益者也。且樂非夔、襄，而新音代起，律謝皐、蘇，而制令亟易，`夔，舜樂官。襄，魯樂官也。皐繇，虞士官。蘇忿生，周武王之司寇也。`修補舊文，獨何猜焉？`言刑樂數改，而修禮則疑之。`禮云禮云，曷其然哉！`歎其不能定也。`

鄭玄字康成，北海高密人也。八世祖崇，哀帝時尚書僕射。玄少為鄉嗇夫，`前書曰「鄉有嗇夫，掌聽訟收賦稅」也。`得休歸，常詣學官，不樂為吏，父數怒之，不能禁。`鄭玄別傳曰「玄年十一二，隨母還家，正臘會同列十數人，皆美服盛飾，語言閑通，玄獨漠然如不及，母私督數之，乃曰『此非我志，不在所願』」也。`遂造太學受業，師事京兆弟五元先，始通京氏易、公羊春秋、三統歷、九章筭術。`三統曆，劉歆所撰也。九章筭術，周公作也，凡有九篇，方田一，粟米二，差分三，少廣四，均輸五，方程六，傍要七，盈不足八，鉤股九。`又從東郡張恭祖受周官、禮記、左氏春秋、韓詩、古文尚書。以山東無足問者，乃西入關，因涿郡盧植，事扶風馬融。

融門徒四百餘人，升堂進者五十餘生。融素驕貴，玄在門下，三年不得見，乃使高業弟子傳授於玄。玄日夜尋誦，未甞怠倦。會融集諸生考論圖緯，聞玄善筭，乃召見於樓上，玄因從質諸疑義，問畢辭歸。融喟然謂門人曰：「鄭生今去，吾道東矣。」`前書曰：「田何授易於丁寬，學成，寬東歸，何謂門人曰：『易東矣。』」`

玄自游學十餘年乃歸鄉里。家貧，客耕東萊，學徒相隨已數百千人。及黨事起，乃與同郡孫嵩等四十餘人俱被禁錮，`嵩字賔石，見趙岐傳。`遂隱修經業，杜門不出。時任城何休好公羊學，遂著公羊墨守、`言公羊義理深遠，不可駮難，如墨翟之守城也。`左氏膏肓、`說文曰：「肓，隔也。」心下為膏，喻左氏之疾不可為也。`穀梁廢疾；玄乃發墨守，鍼膏肓，起廢疾。休見而歎曰：「康成入吾室，操吾矛，以伐我乎！」初，中興之後，范升、陳元、李育、賈逵之徒爭論古今學，後馬融荅北地太守劉瓌及玄荅何休，義據通深，由是古學遂明。

靈帝末，黨禁解，大將軍何進聞而辟之。州郡以進權戚，不敢違意，遂迫脅玄，不得已而詣之。進為設几杖，禮待甚優。玄不受朝服，而以幅巾見。一宿逃去。時年六十，弟子河內趙商等自遠方至者數千。後將軍袁隗表為侍中，以父喪不行。國相孔融深敬於玄，屣履造門。`屣謂納履未正，曳之而行，言趨賢急也。`告高密縣為玄特立一鄉，曰：「昔齊置『士鄉』，`管仲相桓公，制國為二十一鄉，工商鄉六，士鄉十五，以居工商士也。事見國語也。`越有『君子軍』，皆異賢之意也。`吳越相攻，越王句踐乃中分其師為左右軍，以其私卒君子六千人為中軍。注云：「君子，王所親近有志行者。」見國語。`鄭君好學，實懷明德。昔太史公、廷尉吳公、謁者僕射鄧公，皆漢之名臣。又南山四皓有園公、夏黃公，潛光隱耀，世嘉其高，皆悉稱公。`吳公，文帝時為河南守。鄧公，景帝時為謁者僕射。太史公司馬談，武帝時。四皓，高帝時也，有園公、夏黃公、角里先生、綺里季也。須眉皓白，故言皓。秦末隱於商雒南山，以待天下之定，漢興，迎而致之也。`然則公者仁德之正號，不必三事大夫也。今鄭君鄉宜曰『鄭公鄉』。昔東海于公僅有一節，猶或戒鄉人侈其門閭，`一節謂決獄也。昭帝時，東海于公為縣獄吏，決獄平，郡為生立祠，號曰于公祠。先是于公閭門壞，父老方共修之。于公曰「少高大其門，令容駟馬車。我決獄多陰德，子孫必有興者」也。`矧乃鄭公之德，而無駟牡之路！可廣開門衢，令容高車，號為『通德門』。」

董卓遷都長安，公卿舉玄為趙相，道斷不至。`趙王乾之相也。`會黃巾寇青部，乃避地徐州，徐州牧陶謙接以師友之禮。建安元年，自徐州還高密，道遇黃巾賊數萬人，見玄皆拜，相約不敢入縣境。玄後甞疾篤，自慮，以書戒子益恩曰：「吾家舊貧，不為父母羣弟所容，去厮役之吏，`厮，賤也。`游學周、秦之都，徃來幽、并、兖、豫之域，獲覲乎在位通人，處逸大儒，得意者咸從捧手，有所受焉。`處逸謂處士隱逸之大儒。`遂博稽六蓺，粗覽傳記，時覩祕書緯術之奧。年過四十，乃歸供養，假田播殖，以娛朝夕。遇閹尹擅埶，坐黨禁錮，十有四年，而蒙赦令，舉賢良方正有道，辟大將軍三司府。公車再召，比牒併名，早為宰相。`比牒猶連牒也，併名謂齊名也，言連牒齊名被召者並為宰相也。併音步鼎反。`惟彼數公，懿德大雅，克堪王臣，故宜式序。`式，用也。序，列也。`吾自忖度，無任於此，但念述先聖之元意，思整百家之不齊，亦庶幾以竭吾才，故聞命罔從。而黃巾為害，萍浮南北，復歸邦鄉。入此歲來，已七十矣。宿素衰落，仍有失誤，案之禮典，便合傳家。`傳家謂家事任子孫也。曲禮曰：「七十老而傳。」`今我告爾以老，歸爾以事，將閑居以安性，覃思以終業。自非拜國君之命，問族親之憂，展敬墳墓，觀省野物，胡甞扶杖出門乎！家事大小，汝一承之。咨爾焭焭一夫，曾無同生相依。其勗求君子之道，研鑽勿替，敬慎威儀，以近有德。`詩大雅人勞篇之言也。`顯譽成於僚友，德行立於己志。若致聲稱，亦有榮於所生，可不深念邪！可不深念邪！吾雖無紱冕之緒，頗有讓爵之高。`謂頻被辟不就也。`自樂以論贊之功，庶不遺後人之羞。末所憤憤者，徒以亡親墳壟未成，所好羣書率皆腐敝，不得於禮堂寫定，傳與其人。`其人謂好學者也。前書司馬遷曰「僕誠已著此書，傳之其人」也。`日西方暮，其可圖乎！家今差多於昔，勤力務時，無恤飢寒。菲飲食，薄衣服，節夫二者，尚令吾寡恨。若忽忘不識，亦已焉哉！」

時大將軍袁紹緫兵兾州，遣使要玄，大會賔客，玄最後至，乃延升上坐。身長八尺，飲酒一斛，秀眉明目，容儀溫偉。紹客多豪俊，並有才說，見玄儒者，未以通人許之，競設異端，百家互起。玄依方辯對，咸出問表，皆得所未聞，莫不嗟服。時汝南應劭亦歸於紹，因自贊曰：「故太山太守應中遠，北靣稱弟子何如？」玄笑曰：「仲尼之門考以四科，`四科謂德行、言語、政事、文學，顏淵、閔子騫及子游、子夏，並見論語也。`回、賜之徒不稱官閥。」劭有慙色。紹乃舉玄茂才，表為左中郎將，皆不就。公車徵為大司農，給安車一乘，所過長吏送迎。玄乃以病自乞還家。

五年春，夢孔子告之曰：「起，起，今年歲在辰，來年歲在巳。」`北齊劉晝高才不遇傳論玄曰「辰為龍，巳為蛇，歲至龍蛇賢人嗟，玄以讖合之」，蓋謂此也。`旣寤，以讖合之，知命當終，有頃寢疾。時袁紹與曹操相拒於官度，`官度，津名也，在今鄭州中牟縣北。前書者義曰：「於滎陽下引河東南為洪溝，以通宋、鄭、淮、泗，即今官度。」`令其子譚遣使逼玄隨軍。不得已，載病到元城縣，疾篤不進，其年六月卒，年七十四。遺令薄葬。自郡守以下甞受業者，縗絰赴會千餘人。

門人相與撰玄荅諸弟子問五經，依論語作鄭志八篇。凡玄所注周易、尚書、毛詩、儀禮、禮記、論語、孝經、尚書大傳、中候、乾象歷，又著天文七政論、魯禮禘祫義、六蓺論、毛詩譜、駮許慎五經異義、荅臨孝存周禮難，凡百餘萬言。`案：謝承書載玄所注與此略同，不言注孝經，唯此書獨有也。`

玄質於辭訓，通人頗譏其繁。至於經傳洽孰，稱為純儒，齊魯閒宗之。其門人山陽郗慮至御史大夫，東萊王基、清河崔琰著名於世。又樂安國淵、任嘏，`慮字鴻豫。基字伯輿，魏鎮南將軍安樂鄉侯。琰字季珪，魏東曹掾，遷中尉。淵字子尼，魏司空掾，遷太僕。嘏字昭光，魏黃門侍郎也。`時並童幼，玄稱淵為國器，嘏有道德，其餘亦多所鑒拔，皆如其言。玄唯有一子益恩，孔融在北海，舉為孝廉；及融為黃巾所圍，益恩赴難隕身。有遺腹子，玄以其手文似己，名之曰小同。`魏氏春秋曰：「小同，高貴鄉公時為侍中。甞詣司馬文王，文王有密疏，未之屏也，如廁還，問之曰：『卿見吾疏乎？』荅曰：『不。』文王曰：『寧我負卿，無卿負我。』遂酖之。」`

論曰：自秦焚六經，聖文埃滅。`埃，塵也。`漢興，諸儒頗修蓺文；及東京，學者亦各名家。而守文之徒滯固所稟，`稟，受；滯固猶固執也。言學者各守所見，不疏通也。`異端紛紜，互相詭激，遂令經有數家，家有數說，章句多者或乃百餘萬言，學徒勞而少功，後生疑而莫正。鄭玄括囊大典，網羅衆家，`括，結也。易坤卦曰「括囊無咎」也。`刪裁繁誣，刊改漏失，自是學者略知所歸。王父豫章君每考先儒經訓，而長於玄，`王父，祖父也。爾雅曰「父之父為王父」也。范曄祖父甯，字武子，晉孝武帝時為豫章太守，經義每以玄為長也。`常以為仲尼之門不能過也。及傳授生徒，並專以鄭氏家法云。`言甯敎授專崇鄭學也。`

贊曰：富平之緒，承家載世。`載，重也。易師卦曰「大君有命，開國承家」也。`伯仁先歸，釐我國祭。`釐，理也。言純釐理禘祫之祭也。`玄定義乖，襃修禮缺。孔書遂明，漢章中輟。`孔書謂六經也。輟，止也。中輟謂曹襃禮不行也。`

* * *

[上卷](034.md) / [後漢書目錄](a03.md) / [下卷](036.md) /			  

    