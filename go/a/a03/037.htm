<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷三十七‧列傳第二十七</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷三十七 ‧ 列傳第二十七</span>   
    <hr />
                  <p class="style11">桓榮<span class="style3">子郁　孫焉　曾孫鸞　玄孫典　玄孫彬</span>　丁鴻</p>
                  <p>桓榮字春卿，沛郡龍亢人也。<span class="style7">續漢書曰：「榮本齊人，遷于龍亢，至榮六葉。」東觀記曰：「榮本齊桓公後也。桓公作伯，支庶用其謚立族命氏焉。」</span>少學長安，習歐陽尚書，事愽士九江朱普。<span class="style7">朱普字公文，受業於平當，為博士，徒衆尤盛。見前書。</span>貧窶無資，<span class="style7">字林曰：「窶，空也。」</span>常客傭以自給，精力不倦，十五年不闚家園。至王莽篡位乃歸。會朱普卒，榮奔喪九江，負土成墳，因留敎授，徒衆數百人。莽敗，天下亂。榮抱其經書與弟子逃匿山谷，雖常飢困而講論不輟，後復客授江淮閒。</p>
                  <p>建武十九年，年六十餘，始辟大司徒府。時顯宗始立為皇太子，選求明經，乃擢榮弟子豫章何湯為虎賁中郎將，以尚書授太子。世祖從容<span class="style7">從音七容反。</span>問湯本師為誰，湯對曰：「事沛國桓榮。」帝即召榮，令說尚書，甚善之。<span class="style7">謝承書曰：「何湯字仲弓，豫章南昌人也。榮門徒常四百餘人，湯為高第，以才明知名。榮年四十無子，湯乃去榮妻為更娶，生三子，榮甚重之。後拜郎中，守開陽門候。上微行夜還，湯閉門不納，更從中東門入。明旦，召詣太官賜食，諸門候皆奪俸。建武十八年夏旱，公卿皆暴露請雨。洛陽令著車蓋出門，湯將衞士鉤令車收案，有詔免令官，拜湯虎賁中郎將。上嘗歎曰：『赳赳武夫，公侯干城，何湯之謂也。』湯以明經甞授太子，推薦榮，榮拜五更，封關內侯。榮常言曰：『此皆何仲弓之力也。』」</span>拜為議郎，賜錢十萬，入使授太子。每朝會，輒令榮於公卿前敷奏經書。帝稱善，曰：「得生幾晚！」會歐陽愽士缺，帝欲用榮。榮叩頭讓曰：「臣經術淺薄，不如同門生郎中彭閎、揚州從事皐弘。」帝曰：「俞，徃，女諧。」<span class="style7">續漢書曰：「閎字作明。」俞，然也。然其所舉，勑令往，言汝能和諧此官。謝承書曰：「皐弘字奉卿，吳郡人也。家代為冠族。少有英才，與桓榮相善。子徽，至司徒長史」也。</span>因拜榮為愽士，引閎、弘為議郎。</p>
                  <p>車駕幸大學，會諸博士論難於前，榮被服儒衣，溫恭有蘊籍，<span class="style7">蘊籍猶言寬博有餘也。蘊音於問反。</span>辯明經義，每以禮讓相猒，<span class="style7">猒，服也。音一葉反。</span>不以辭長勝人，儒者莫之及，特加賞賜。又詔諸生雅吹擊磬，<span class="style7">吹管奏雅頌也。</span>盡日乃罷。後榮入會庭中，詔賜竒果，受者皆懷之，榮獨舉手捧之以拜。帝笑指之曰：「此真儒生也。」以是愈見敬厚，常令止宿太子宮。積五年，榮薦門下生九江胡憲侍講，乃聽得出，旦一入而已。榮甞寢病，太子朝夕遣中傅問病，賜以珍羞、帷帳、奴婢，謂曰：「如有不諱，無憂家室也。」<span class="style7">不諱謂死也。死者人之常，故言不諱也。</span>後病愈，復入侍講。</p>
                  <p>二十八年，大會百官，詔問誰可傅太子者，羣臣承望上意，皆言太子舅執金吾原鹿侯陰識可。<span class="style7">言可任也。</span>博士張佚正色曰：「今陛下立太子，為陰氏乎？為天下乎？即為陰氏，則陰侯可；為天下，則固宜用天下之賢才。」帝稱善，曰：「欲置傅者，以輔太子也。今博士不難正朕，況太子乎？」即拜佚為太子太傅，而以榮為少傅，賜以輜車、乘馬。榮大會諸生，陳其車馬、印綬，曰：「今日所蒙，稽古之力也，可不勉哉！」榮以太子經學成畢，上疏謝曰：「臣幸得侍帷幄，執經連年，而智學淺短，無以補益萬分。今皇太子以聦叡之姿，通明經義，觀覽古今，儲君副主莫能專精博學若此者也。斯誠國家福祐，天下幸甚。臣師道已盡，皆在太子，謹使掾臣汜再拜歸道。」<span class="style7">續漢書曰：「三公東西曹掾四百石，餘掾比二百石。」歸猶謝也。</span>太子報書曰：「莊以童蒙，學道九載，而典訓不明，無所曉識。夫五經廣大，聖言幽遠，非天下之至精，豈能與於此！<span class="style7">此上二句，周易之繫辭。與音預。</span>況以不才，敢承誨命。昔之先師謝弟子者有矣，上則通達經旨，分明章句，<span class="style7">前書丁寬受學於田何，學成，何謝寬，寬東歸，何謂門人曰：「易東矣。」是先師謝弟子。</span>下則去家慕鄉，求謝師門。<span class="style7">韓詩外傳曰「孔子行，見皐魚哭。孔子曰：『子非有喪，何哭悲也？』皐魚曰：『吾少而好學，周流諸侯，以沒吾親。樹欲靜而風不止，子欲養而親不待。往而不可追者年也，去而不見者親也。』孔子曰：『弟子識之。』於是門人辭歸者十有三」也。</span>今蒙下列，不敢有辭，願君慎疾加餐，重愛玉體。」<span class="style7">史記曰：「伏聞太后玉體不安。」君子於玉比德，故以言也。</span></p>
                  <p>三十年，拜為太常。榮初遭倉卒，與族人桓元卿同飢戹，而榮講誦不息。元卿嗤榮曰：「但自苦氣力，何時復施用乎？」榮笑不應。及為太常，元卿歎曰：「我農家子，豈意學之為利乃若是哉！」<span class="style7">東觀漢記曰：「榮為太常，元卿來候榮，榮諸弟子謂曰：『平生笑盡氣力，今何如？』元卿曰：『我安能知此哉！』」</span></p>
                  <p>顯宗即位，尊以師禮，甚見親重，拜二子為郎。榮年踰八十，自以衰老，數上書乞身，輒加賞賜。乘輿甞幸太常府，令榮坐東面，設几杖，會百官驃騎將軍東平王蒼以下及榮門生數百人，天子親自執業，每言輒曰「大師在是」。<span class="style7">東觀記曰「時執經生避位發難，上謙曰『大師在是』」也。</span>旣罷，悉以太官供具賜太常家。其恩禮若此。</p>
                  <p>永平二年，三雍初成，拜榮為五更。<span class="style7">三雍，宮也，謂明堂、靈臺、辟雍。前書音義曰：「皆協天人雍和之氣為之，故謂三雍。」五更，解見明紀。</span>每大射養老禮畢，帝輒引榮及弟子升堂，執經自為下說。<span class="style7">下說謂下語而講說之也。</span>乃封榮為關內侯，食邑五千戶。<span class="style7">東觀記曰：「榮以尚書授朕十有餘年。詩云：『日就月將，示我顯德行。』乃封之。」</span></p>
                  <p>榮每疾病，帝輒遣使者存問，太官、太醫相望於道。及篤，上疏謝恩，讓還爵土。帝幸其家問起居，入街下車，擁經而前，撫榮垂涕，賜以牀茵、帷帳、刀劔、衣被，良乆乃去。自是諸侯將軍大夫問疾者，不敢復乘車到門，皆拜床下。榮卒，帝親自變服，臨喪送葬，賜冢塋于首山之陽。<span class="style7">首陽山在今偃師縣西北也。</span>除兄子二人補四百石，都講生八人補二百石，其餘門徒多至公卿。<span class="style7">華嶠書曰：「榮弟子丁鴻學最高。」</span>子郁嗣。<span class="style7">華嶠書曰：「榮長子雍早卒，少子郁嗣。」</span></p>
                  <p>論曰：張佚訐切陰侯，以取高位，危言犯衆，義動明后，知其直有餘也。若夫一言納賞，志士為之懷恥；<span class="style7">秦兵圍趙，時魯仲連在趙，因說令退兵。平原君趙勝乃以千金為仲連壽，連笑曰：「所貴於天下之士者，能排患解紛而無取也。即有取者，是商賈之事也，而連不忍為也。」遂去，終身不復見。見史記也。</span>受爵不讓，風人所以興歌。<span class="style7">詩小雅角弓篇曰：「受爵不讓，至於己斯亡。」風人猶詩人也。</span>而佚廷議戚援，自居全德，<span class="style7">佚諫云「當用天下之賢才」，而乃自當其任，故曰「自居全德」。全德言無玷缺也。莊子曰「是謂全德」也。</span>意者以廉不足乎？昔樂羊食子，有功見疑；西巴放麑，以罪作傅。<span class="style7">並解見吳漢傳。</span>蓋推仁審偽，本乎其情。君人者能以此察，則真邪幾於辨矣。<span class="style7">幾，近也，音鉅依反。</span></p>
                  <p>郁字仲恩，少以父任為郎。敦厚篤學，傳父業，以尚書敎授，門徒常數百人。榮卒，郁當襲爵，上書讓於兄子汎，顯宗不許，不得已受封，悉以租入與之。帝以郁先師子，有禮讓，甚見親厚，常居中論經書，問以政事，稍遷侍中。<span class="style7">東觀記曰「永平十四年為議郎，遷侍中」也。</span>帝自制五家要說章句，令郁校定於宣明殿，<span class="style7">華嶠書曰「帝自制五行章句」，此言「五家」，即謂五行之家也。宣明殿在德陽殿後。東觀記曰：「上謂郁曰：『卿經及先師，致復文雅。』其冬，上親於辟雍，自講所制五行章句已，復令郁說一篇。上謂郁曰：『我為孔子，卿為子夏，起予者商也。』又問郁曰：『子幾人能傳學？』郁曰：『臣子皆未能傳學，孤兄子一人學方起。』上曰：『努力敎之，有起者即白之。』」</span>以侍中監虎賁中郎將。</p>
                  <p>永平十五年，入授皇太子經，遷越騎校尉，詔勑太子、諸王各奉賀致禮。郁數進忠言，多見納錄。<span class="style7">東觀記曰：「皇太子賜郁鞍馬、刀劔，郁乃上疏皇太子曰：『伏見太子體性自然，包含今古，謙謙允恭，天下共見。郁父子受恩，無以明益，夙夜慙懼，誠思自竭。愚以為太子上當合聖心，下當卓絕於衆，宜思遠慮，以光朝廷。』」</span>肅宗即位，郁以母憂乞身，詔聽以侍中行服。<span class="style7">華嶠書曰「郁上書乞身，天子憂之，有詔公卿議。議者皆以郁身為名儒，學者之宗，可許之，於是詔郁以侍中行服」也。</span>建初二年，遷屯騎校尉。</p>
                  <p>和帝即位，富於春秋，侍中竇憲自以外戚之重，欲令少主頗涉經學，上疏皇太后曰：「禮記云：『天下之命，懸於天子；天子之善，成乎所習。習與智長，則切而不勤；化與心成，則中道若性。昔成王幼小，越在襁保，周公在前，史佚在後，太公在左，召公在右。中立聽朝，四聖維之。是以慮無遺計，舉無過事。』<span class="style7">自禮記以下，至此以上，皆大戴禮之文也。切而不勤，謂習與智長，則常自切厲而不須勤勑，若性猶自然也。襁絡也；保，小兒被也。「保」當作「褓」，古字通也。史佚，成王時史官，名佚，賢者也。維，持也。遺，失也。</span>孝昭皇帝八歲即位，大臣輔政，亦選名儒韋賢、蔡義、夏侯勝等入授於前，平成聖德。<span class="style7">韋賢字長孺，魯國鄒人，治魯詩。蔡義，河內溫人也，為韓詩，給事中也。夏侯勝，魯人也，字長公，治歐陽尚書。並見前書。</span>近建初元年，張酺、魏應、召訓亦講禁中。<span class="style7">酺等並自有傳。</span>臣伏惟皇帝陛下，躬天然之姿，宜漸敎學，而獨對左右小臣，未聞典義。昔五更桓榮，親為帝師，子郁，結髮敦尚，繼傳父業，故再以校尉入授先帝，父子給事禁省，更歷四世，今白首好禮，經行篤備。又宗正劉方，宗室之表，善為詩經，先帝所襃。宜令郁、方並入敎授，以崇本朝，光示大化。」由是遷長樂少府，復入侍講。頃之，轉為侍中奉車都尉。永元四年，代丁鴻為太常。明年，病卒。</p>
                  <p>郁經授二帝，恩寵甚篤，賞賜前後數百千萬，顯於當世。門人楊震、朱寵，皆至三公。<span class="style7">鄧隲傳曰：「朱寵字仲威，京兆人也。篤行好學，從桓榮受尚書，位至太尉。」</span></p>
                  <p>初，榮受朱普學章句四十萬言，浮辭繁長，<span class="style7">長音直亮反。</span>多過其實。及榮入授顯宗，減為二十三萬言。郁復刪省定成十二萬言。由是有桓君大小太常章句。</p>
                  <p>子普嗣，傳爵至曾孫。郁中子焉，能世傳其家學。<span class="style7">華嶠書曰：「郁六子，普、延、焉、俊、酆、良。普嗣侯，傳國至曾孫，絕。酆、良子孫皆博學有才能。」</span>孫鸞、曾孫彬，並知名。</p>
                  <p>焉字叔元，少以父任為郎。明經篤行，有名稱。永初元年，入授安帝，三遷為侍中步兵校尉。永寧中，順帝立為皇太子，以焉為太子少傅，月餘，遷太傅，以母憂自乞，聽以大夫行喪。踰年，詔使者賜牛酒，奪服，即拜光祿大夫，遷太常。時廢皇太子為濟陰王，焉與太僕來歷、廷尉張皓諫，不能得，事已具來歷傳。</p>
                  <p>順帝即位，拜太傅，與太尉朱寵並錄尚書事。焉復入授經禁中，因讌見，建言宜引三公、尚書入省事，<span class="style7">省猶視也。</span>帝從之。以焉前廷議守正，封陽平侯，固讓不受。視事三年，坐辟召禁錮者為吏免。復拜光祿大夫。陽嘉二年，代來歷為大鴻臚，數日，遷為太常。永和五年，代王龔為太尉。漢安元年，以日食免。明年，卒於家。</p>
                  <p>弟子傳業者數百人，黃瓊、楊賜最為顯貴。焉孫典。<span class="style7">華嶠書曰：「焉長子衡，早卒。中子順，順子典。」</span></p>
                  <p>典字公雅，復傳其家業，<span class="style7">華嶠書曰「典十二喪父母，事叔母如事親。立廉操，不取於人，門生故吏問遺，一無所受」也。</span>以尚書敎授潁川，門徒數百人。舉孝廉為郎。居無幾，會國相王吉以罪被誅，<span class="style7">沛相。</span>故人親戚莫敢至者。典獨弃官收斂歸葬，服喪三年，負土成墳，為立祠堂，盡禮而去。</p>
                  <p>辟司徒袁隗府，舉高第，拜侍御史。是時宦官秉權，典執政無所回避。常乘騘馬，京師畏憚，為之語曰：「行行且止，避騘馬御史。」及黃巾賊起滎陽，典奉使督軍。賊破，還，以啎宦官賞不行。在御史七年不調，<span class="style7">華嶠書作「十年」。</span>後出為郎。</p>
                  <p>靈帝崩，大將軍何進秉政，典與同謀議，三遷羽林中郎將。<span class="style7">華嶠書曰「遷平津都尉、鉤盾令、羽林中郎將」也。</span>獻帝即位，三公奏典前與何進謀誅閹官，功雖不遂，忠義炳著。詔拜家一人為郎，賜錢二十萬。</p>
                  <p>從西入關，拜御史中丞，賜爵關內侯。車駕都許，遷光祿勳。建安六年，卒官。</p>
                  <p>鸞字始春，焉弟子也。<span class="style7">東觀記曰「鸞父良，龍舒侯相」也。</span>少立操行，褞袍糟食，不求盈餘。<span class="style7">東觀記曰「鸞貞亮之性，著乎幼沖。學覽六經，莫不貫綜。推財孤寡，分賄友朋。泰於待賢，狹於養己。常著大布褞袍，糲食醋餐」也。</span>以世濁，州郡多非其人，恥不肯仕。</p>
                  <p>年四十餘，時太守向苗有名迹，乃舉鸞孝廉，遷為膠東令。始到官而苗卒，鸞即去職奔喪，終三年然後歸，淮汝之閒高其義。後為巳吾、汲二縣令，<span class="style7">東觀記曰：「除陳留巳吾長，旬月閒遷河內汲令。」</span>甚有名迹。諸公並薦，復徵辟，拜議郎。上陳五事：舉賢才，審授用，黜佞倖，省苑囿，息役賦。書奏御，啎內豎，故不省。以病免。中平元年，年七十七，卒于家。子曄。</p>
                  <p>曄字文林，一名嚴，<span class="style7">東觀記「嚴」作「礹」。</span>尤修志介。姑為司空楊賜夫人。初鸞卒，姑歸寧赴哀，將至，止於傳舍，整飾從者而後入，曄心非之。及姑勞問，終無所言，號哭而已。賜遣吏奉祠，因縣發取祠具，曄拒不受。後每至京師，未甞舍宿楊氏。其貞忮若此。<span class="style7">忮，堅也。</span>賔客從者皆祗其志行，一餐不受於人。仕為郡功曹。後舉孝廉、有道、方正、茂才，三公並辟，皆不應。</p>
                  <p>初平中，天下亂，避地會稽，遂浮海客交阯，<span class="style7">東觀記曰「礹到吳郡，揚州刺史劉繇振給穀食衣服所乏者，悉不受。後東適會稽，住止山陰縣故魯相鍾離意舍，太守王朗餉給糧食、布帛、牛羊，一無所留。臨去之際，屋中尺寸之物，悉疏付主人，纖微不漏。移居揚州從事屈豫室中，中庭橘樹一株，遇實孰，乃以竹藩樹四面，風吹落兩實，以繩繫著樹枝。每當危亡之急，其志彌固，賔客從者皆肅其行」也。</span>越人化其節，至閭里不爭訟。為凶人所誣，遂死于合浦獄。</p>
                  <p>彬字彥林，焉之兄孫也。</p>
                  <p>父麟，字元鳳，早有才惠。<span class="style7">華嶠書曰「酆生麟」也。</span>桓帝初，為議郎，入侍講禁中，以直道啎左右，出為許令，<span class="style7">許，縣名，今許州許昌縣也。</span>病免。會母終，麟不勝喪，未祥而卒，年四十一。所著碑、誄、讚、說、書凡二十一篇。<span class="style7">案摯虞文章志，麟文見在者十八篇，有碑九首，誄七首，七說一首，沛相郭府君書一首。</span></p>
                  <p>彬少與蔡邕齊名。初舉孝廉，拜尚書郎。時中常侍曹節女壻馮方亦為郎，彬厲志操，與左丞劉歆、右丞杜希同好交善，未甞與方共酒食之會，方深怨之，遂章言彬等為酒黨。事下尚書令劉猛，猛雅善彬等，不舉正其事，節大怒，劾奏猛，以為阿黨，請收下詔獄，在朝者為之寒心，猛意氣自若，旬日得出，免官禁錮。彬遂以廢。光和元年，卒於家，年四十六。諸儒莫不傷之。</p>
                  <p>所著七說及書凡三篇，蔡邕等共論序其志，僉以為彬有過人者四：夙智早成，岐嶷也；<span class="style7">夙，早也。岐，行貌也。嶷然有所識也。詩曰「克岐克嶷」也。</span>學優文麗，至通也；仕不苟祿，絕高也；辭隆從窊，絜操也。<span class="style7">窊，下也，音烏瓜反。</span>乃共樹碑而頌焉。</p>
                  <p>劉猛，琅邪人。桓帝時為宗正，直道不容，自免歸家。靈帝即位，太傅陳蕃、大將軍竇武輔政，復徵用之。</p>
                  <p>論曰：伏氏自東西京相襲為名儒，以取爵位。<span class="style7">謂伏生已後至伏湛也。</span>中興而桓氏尤盛，自榮至典，世宗其道，父子兄弟代作帝師，受其業者皆至卿相，顯乎當世。子曰：「古之學者為己，今之學者為人。」<span class="style7">論語文也。</span>為人者，憑譽以顯物；為己者，因心以會道。桓榮之累世見宗，豈其為己乎！</p>
                  <p>丁鴻字孝公，潁川定陵人也。父綝，字幼春，王莽末守潁陽尉。世祖略地潁陽，潁陽城守不下，綝說其宰，遂與俱降，世祖大喜，厚加賞勞，以綝為偏將軍，因從征伐。綝將兵先度河，移檄郡國，攻營略地，下河南、陳留、潁川二十一縣。</p>
                  <p>建武元年，拜河南太守。及封功臣，帝令各言所樂，諸將皆占豐邑美縣，唯綝願封本鄉。或謂綝曰：「人皆欲縣，子獨求鄉，何也？」綝曰：「昔孫叔敖勑其子，受封必求墝埆之地，<span class="style7">孫叔敖，楚相也。墝埆，瘠薄之地。叔敖將死，戒其子曰：「王封汝，必無居利地也。楚、越之閒，有寢丘者，甚惡，可長有以食也。」見呂氏春秋也。</span>今綝能薄功微，得鄉亭厚矣。」帝從之，封定陵新安鄉侯，食邑五千戶，後徙封陵陽侯。</p>
                  <p>鴻年十三，從桓榮受歐陽尚書，三年而明章句，善論難，為都講，遂篤志精銳，布衣荷擔，不遠千里。</p>
                  <p>初，綝從世祖征伐，鴻獨與弟盛居，憐盛幼小而共寒苦。及綝卒，鴻當襲封，上書讓國於盛，不報。旣葬，乃挂縗絰於冢廬而逃去，留書與盛曰：「鴻貪經書，不顧恩義，弱而隨師，<span class="style7">弱，少也。</span>生不供養，死不飯唅，皇天先祖，並不祐助，身被大病，不任茅土。<span class="style7">任，堪也。</span>前上疾狀，願辭爵仲公，<span class="style7">仲公，盛之字也。</span>章寢不報，迫且當襲封。謹自放弃，逐求良醫。如遂不瘳，永歸溝壑。」鴻初與九江人鮑駿同事桓榮，甚相友善，及鴻亡封，與駿遇於東海，陽狂不識駿。駿乃止而讓之曰：「昔伯夷、吳札亂世權行，故得申其志耳。<span class="style7">伯夷，孤竹君之子，讓其弟叔齊，餓死於首陽之山。吳札，吳王壽夢之季子也，諸兄欲讓其國，季子乃舍其室而耕。皆是權時所行，非常之道也。伯夷當紂時，吳札當周之末，故言亂世。</span>春秋之義，不以家事廢王事。<span class="style7">春秋衞靈公卒，孫輒立，父蒯聵與輒爭國。公羊傳曰：「輒者曷為？蒯聵之子。然則曷為不立蒯聵而立輒？蒯聵無道，靈公逐之而立輒。然則輒之義可以立乎？曰可。不以父命辭於王命，不以家事辭於王事。」故駿引以為言也。</span>今子以兄弟私恩而絕父不滅之基，可謂智乎？」鴻感悟，垂涕歎息，乃還就國，開門敎授。鮑駿亦上書言鴻經學至行，顯宗甚賢之。<span class="style7">續漢書載駿書曰：「臣聞武王克殷，封比干之墓，表商容之閭，二人無功，下車先封之，表善顯仁，為國之砥礪也。伏見丁鴻經明行修，志節清妙。」由是上賢之也。</span></p>
                  <p>永平十年詔徵，鴻至即召見，說文侯之命篇，<span class="style7">周平王東遷洛邑，晉文侯仇有輔佐之功，平王賜以車馬、弓矢而策命之，因以名篇，事見尚書也。</span>賜御衣及綬，稟食公車，<span class="style7">稟，給也。公車，署名，公車所在，因以名。諸待詔者，皆居以待命，故令給食焉。</span>與博士同禮。頃之，拜侍中。十三年，兼射聲校尉。建初四年，徙封魯陽鄉侯。<span class="style7">東觀記曰：「魯陽鄉在尋陽縣」也。</span></p>
                  <p>肅宗詔鴻與廣平王羨及諸儒樓望、成封、桓郁、賈逵等，論定五經同異於北宮白虎觀，<span class="style7">廣平王羨，明帝子也。東觀記曰「與太常樓望、少府成封、屯騎校尉桓郁、衞士令賈逵等集議」也。白虎，門名。於門立觀，因之以名焉。</span>使五官中郎將魏應主承制問難，侍中淳于恭奏上，帝親稱制臨決。鴻以才高，論難最明，諸儒稱之，帝數嗟羙焉。時人嘆曰：「殿中無雙丁孝公。」<span class="style7">東觀記曰：「上嘆嗟其才，號之曰『殿中無雙丁孝公』，賜錢二十萬。」續漢書亦同。而此書獨作「時人歎」也。</span>數受賞賜，擢徙校書，遂代成封為少府。門下由是益盛，遠方至者數千人。彭城劉愷、北海巴茂、九江朱倀皆至公卿。元和三年，徙封馬亭鄉侯。<span class="style7">東觀記曰：「元和二年，車駕東巡狩，鴻以少府從。上奏曰：『臣聞古之帝王，統治天下，五載巡狩，至于岱宗，柴祭於天，望秩山川，協時月正日，同斗斛權衡，使人不爭。陛下尊履蒸蒸，奉承弘業，祀五帝於明堂，配以光武，二祖四宗，咸有告祀。瞻望太山，嘉澤降澍，柴祭之日，白氣上升，與燎煙合，黃鵠羣翔，所謂神人以和，荅響之休符也。』上善焉。」又曰「以廬江郡為六安國」，所以徙封為馬亭侯。</span></p>
                  <p>和帝即位，遷太常。永元四年，代袁安為司徒。是時竇太后臨政，憲兄弟各擅威權。鴻因日食，上封事曰：</p>
                  <p>　　臣聞日者陽精，守實不虧，君之象也；月者陰精，盈毀有常，臣之表也。故日食者，臣乘君，陰陵陽；月滿不虧，下驕盈也。昔周室衰季，皇甫之屬專權於外，黨類強盛，侵奪主埶，則日月薄食，<span class="style7">周室衰謂幽王時也。皇甫即幽王后之黨也。詩小雅曰：「皇甫卿士，番惟司徒，家伯維宰，仲允膳夫。」其類非一，故言之屬也。</span>故詩曰：「十月之交，朔月辛卯，日有食之，亦孔之醜。」<span class="style7">十月之交，詩小雅篇名也。孔，甚也。醜，惡也。周之十月，夏之八月也。八月朔，日月交而日食，陰侵陽，臣侵君之象也。日辰之義，日為君，辰為臣。辛，金也。卯，木也。又以卯侵金，故甚惡也。</span>春秋日食三十六，弒君三十二。變不空生，各以類應。夫威柄不以放下，利器不可假人。<span class="style7">劉向上書云：「弒君三十六。」今據春秋與劉向同，而東觀及續漢范氏諸本皆云「三十二」，蓋誤也。威柄謂周禮之八柄，即爵、祿、生、置、予、奪、廢、誅也。利器謂國之權埶。假，借也。左傳曰「唯器與名，不可以假人」也。</span>覽觀往古，近察漢興，傾危之禍，靡不由之。是以三桓專魯，田氏擅齊，六卿分晉；諸呂握權，統嗣幾移；哀、平之末廟不血食。<span class="style7">三桓謂季孫氏、叔孫氏、仲孫氏。三家皆出自魯桓公，故言三桓。並專權魯國。至魯昭公，遂為季氏所逐，平子乃攝行君事。田氏，陳敬仲之後，因自陳奔齊，改為田氏，遂執齊政，至田和乃篡齊。六卿謂晉之智氏、中行氏、范氏、韓氏、趙氏、魏氏，並專晉政，韓、趙、魏卒三分晉國也。諸呂謂呂產、呂祿也。產領南軍，祿領北軍，謀危劉氏，故曰「統嗣幾移」。</span>故雖有周公之親，而無其德，不得行其埶也。<span class="style7">言親賢兼重，方可執政。孟子曰：「有伊尹之心則可，無伊尹之心則篡也。」</span></p>
                  <p>　　今大將軍雖欲勑身自約，不敢僭差，然而天下遠近皆惶怖承旨，刺史二千石初除謁辭，求通待報，雖奉符璽，受臺勑，不敢便去，乆者至數十日。背王室，向私門，此乃上威損，下權盛也。人道悖於下，效驗見於天，雖有隱謀，神照其情，垂象見戒，以告人君。閒者月滿先節，過望不虧，<span class="style7">易曰「天垂象，見吉凶」，故言見戒也。月滿先節謂未及望而滿也。東觀記亦作「先節」，俗本作「失節」，字之誤也。</span>此臣驕溢背君，專功獨行也。陛下未深覺悟，故天重見戒，誠宜畏懼，以防其禍。詩云：「敬天之怒，不敢戲豫。」<span class="style7">詩大雅也。雷電震燿，天怒也。戲豫猶逸豫也。不敢自逸，所以敬天也。</span>若勑政責躬，杜漸防萌，則凶妖銷滅，害除福湊矣。</p>
                  <p>　　夫壞崖破巖之水，源自涓涓；干雲蔽日之木，起於葱青。禁微則易，救末者難，人莫不忽於微細，以致其大。恩不忍誨，義不忍割，去事之後，未然之明鏡也。臣愚以為左官外附之臣，<span class="style7">前書：「左官附益阿黨之法設。」左官者，人道尚右，舍天子而事諸侯為左官。外附謂背正法而附私家。</span>依託權門，傾覆諂諛，以求容媚者，宜行一切之誅。閒者大將軍再出，威振州郡，莫不賦斂吏人，遣使貢獻。大將軍雖云不受，而物不還主，部署之吏無所畏憚，縱行非法，不伏罪辜，故海內貪猾，競為姦吏，小民吁嗟，怨氣滿腹。臣聞天不可以不剛，不剛則三光不明；<span class="style7">三光，日、月、星也。天道尚剛。周易曰：「乾，健也。」左傳曰：「天為剛德。」</span>王不可以不彊，不彊則宰牧從橫。宜因大變，改政匡失，以塞天意。</p>
                  <p>書奏十餘日，帝以鴻行太尉兼衞尉，屯南、北宮。於是收竇憲大將軍印綬，憲及諸弟皆自殺。</p>
                  <p>時大郡口五六十萬舉孝廉二人，小郡口二十萬并有蠻夷者亦舉二人，帝以為不均，下公卿會議。鴻與司空劉方上言：「凡口率之科，宜有階品，蠻夷錯雜，不得為數。自今郡國率二十萬口歲舉孝廉一人，四十萬二人，六十萬三人，八十萬四人，百萬五人，百二十萬六人。不滿二十萬二歲一人，不滿十萬三歲一人。」帝從之。</p>
                  <p>六年，鴻薨，賜贈有加常禮。子湛嗣。湛卒，子浮嗣。浮卒，子夏嗣。<span class="style7">東觀記及續漢書「夏」字作「夔」也。</span></p>
                  <p>論曰：孔子曰「太伯三以天下讓，民無得而稱焉」。<span class="style7">此上論語載孔子之言也。鄭玄注云：「太伯，周太王之長子，次子仲雍，次子季歷。太王見季歷賢，又生文王有聖人表，故欲立之，而未有命。太王疾，太伯因適吳、越採藥，太王歿而不返，季歷為喪主，一讓也。季歷赴之，不來奔喪，二讓也。免喪之後，遂斷髮文身，三讓也。三讓之美皆蔽隱不著，故人無得而稱焉。」</span>孟子曰「聞伯夷之風者，貪夫廉，懦夫有立志」。若乃太伯以天下而違周，伯夷率絜情以去國，並未始有其讓也。<span class="style7">違，去也。未始猶未甞也。言太伯、伯夷率性清絜，超然去國，未甞故有求讓之名。</span>故太伯稱至德，伯夷稱賢人。後世聞其讓而慕其風，徇其名而昧其致，所以激詭行生而取與妄矣。<span class="style7">徇，營也。言二子非故立讓風以求聲譽，故至德稱於前古。後代之人直欲營慕其名，而昧其深致，所以激射詭譎之行生，而取與之閒多詐妄矣。</span>至夫鄧彪、劉愷，讓其弟以取義，使弟受非服而己厚其名，於義不亦薄乎！<span class="style7">彪讓國異母弟荊及鳳，愷以國讓弟憲，帝皆許焉。弟不當襲爵，故言非服，而彪、愷皆獨受美名，而陷弟於不義也。</span>君子立言，非苟顯其理，將以啟天下之方悟者；立行，非獨善其身，將以訓天下之方動者。言行之所開塞，可無慎哉！原丁鴻之心，主於忠愛乎？何其終悟而從義也！異夫數子類乎徇名者焉。</p>
                  <p>贊曰：五更待問，應若鳴鍾。<span class="style7">禮記曰：「夙夜強學以待問。」又曰「善待問者如撞鍾，扣之以小者則小鳴，扣之以大者則大鳴，待其舂容而後盡其聲，不善荅問者反此」也。</span>庭列輜駕，堂修禮容。穆穆帝則，擁經以從。<span class="style7">從，就也。</span>丁鴻翼翼，讓而不飾。高論白虎，深言日食。<span class="style7">春秋經書「日有食之」。杜注云：「日食者，月掩日。聖人不言月掩日，而以自食為文，闕於所不見也。」</span></p>
                  <hr />
  </div>
		 <div class="next1"><a href="036.htm">上卷</a> / <a href="a03.htm">後漢書目錄</a> / <a href="038.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

