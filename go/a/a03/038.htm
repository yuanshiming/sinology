<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷三十八‧列傳第二十八</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷三十八 ‧ 列傳第二十八</span>   
    <hr />
                  <p class="style11">張宗　法雄　滕撫　馮緄　度尚　楊琁</p>
                  <p>張宗字諸君，南陽魯陽人也。王莽時，為縣陽泉鄉佐。<span class="style7">續漢書曰：「鄉佐，主佐鄉收稅賦。」</span>會莽敗，義兵起，宗乃率陽泉民三四百人起兵略地，西至長安，更始以宗為偏將軍。宗見更始政亂，因將家屬客安邑。</p>
                  <p>及大司徒鄧禹西征，定河東，宗詣禹自歸。禹聞宗素多權謀，乃表為偏將軍。禹軍到栒邑，赤眉大衆且至，禹以栒邑不足守，欲引師進就堅城，而衆人多畏賊追，憚為後拒。禹乃書諸將名於竹簡，署其前後，亂著笥中，令各探之。<span class="style7">笥以竹為之。鄭玄注禮記云：「圓曰簞，方曰笥。」</span>宗獨不肯探，曰：「死生有命，張宗豈辭難就逸乎！」禹歎息謂曰：「將軍有親弱在營，柰何不顧？」宗曰：「愚聞一卒畢力，百人不當；萬夫致死，可以橫行。宗今擁兵數千，以承大威，何遽其必敗乎！」遂留為後拒。諸營旣引兵，宗方勒厲軍士，堅壘壁，以死當之。禹到前縣，議曰：「以張將軍之衆當百萬之師，猶以小雪投沸湯，雖欲戮力，其埶不全也。」乃遣步騎二千人反還迎宗。宗引兵始發，而赤眉卒至，宗與戰，卻之，乃得歸營，於是諸將服其勇。及還到長安，宗夜將銳士入城襲赤眉，中矛貫胛，<span class="style7">胛，背上兩膊閒。</span>又轉攻諸營保，為流矢所激，皆幾至於死。</p>
                  <p>及鄧禹徵還，光武以宗為京輔都尉，<span class="style7">秦每郡有尉一人，典兵禁，景帝更名都尉。武帝元鼎四年，置京輔都尉，各一人，二千石，見前書也。</span>將突騎與征西大將軍馮異共擊關中諸營保，破之，遷河南都尉。建武六年，都尉官省，拜太中大夫。八年，潁川桑中盜賊羣起，宗將兵擊定之。後青、兾盜賊屯聚山澤，宗以謁者督諸郡兵討平之。十六年，琅邪、北海盜賊復起，宗督二郡兵討之，乃設方略，明購賞，皆悉破散，於是沛、楚、東海、臨淮羣賊懼其威武，相捕斬者數千人，青、徐震慄。後遷琅邪相，其政好嚴猛，敢殺伐。永平二年，卒於官。</p>
                  <p>法雄字文彊，扶風郿人也，齊襄王法章之後。秦滅齊，子孫不敢稱田姓，故以法為氏。<span class="style7">法章，齊涽王子也。法章子建立，為秦所滅。見史記也。</span>宣帝時，徙三輔，世為二千石。雄初仕郡功曹，<span class="style7">續漢志曰「郡皆置諸曹掾史，功曹史，主選署功勞」也。</span>辟太傅張禹府，舉雄高第，除平氏長。<span class="style7">平氏，縣，屬南陽郡，故城今唐州平氏縣也。</span>善政事，好發擿姦伏，盜賊稀發，吏人畏愛之。南陽太守鮑得上其理狀，遷宛陵令。</p>
                  <p>永初三年，海賊張伯路等三千餘人冠赤幘，服絳衣，自稱「將軍」，寇濵海九郡，殺二千石令長。初，遣侍御史龐雄督州郡兵擊之，伯路等乞降，尋復屯聚。明年，伯路復與平原劉文河等三百餘人稱「使者」。攻厭次城，殺長吏，<span class="style7">厭次，今棣州縣是也。</span>轉入高唐，<span class="style7">高唐今博州縣。</span>燒官寺，出繫囚，渠帥皆稱「將軍」，共朝謁伯路。伯路冠五梁冠，佩印綬，<span class="style7">漢官儀曰「諸侯冠進賢三梁，卿大夫、尚書、二千石冠兩梁，千石以下至小吏冠一梁」，無五梁制者也。</span>黨衆浸盛。乃遣御史中丞王宗持節發幽、兾諸郡兵，合數萬人，乃徵雄為青州刺史，與王宗并力討之。連戰破賊，斬首溺死者數百人，餘皆奔走，收器械財物甚衆。會赦詔到，賊猶以軍甲未解，不敢歸降。於是王宗召刺史太守共議，皆以為當遂擊之。雄曰：「不然。兵，凶器；戰，危事。<span class="style7">史記范蠡之詞。</span>勇不可恃，勝不可必。賊若乘船浮海，深入遠島，攻之未易也。及有赦令，可且罷兵，以慰誘其心，埶必解散，然後圖之，可不戰而定也。」宗善其言，即罷兵。賊聞大喜，乃還所略人。而東萊郡兵獨未解甲，賊復驚恐，遁走遼東，止海島上。五年春，乏食，復抄東萊閒，雄率郡兵擊破之，賊逃還遼東，遼東人李乆等共斬平之，於是州界清靜。</p>
                  <p>雄每行部，錄囚徒，察顏色，多得情偽，長吏不奉法者皆解印綬去。</p>
                  <p>在州四年，遷南郡太守，斷獄省少，戶口益增。郡濵帶江沔，<span class="style7">水經曰：「沔水出武都沮縣東狼谷中，至江夏沙羨縣北，南入于江。」羨音夷。</span>又有雲夢藪澤，<span class="style7">雲夢澤今在安州。</span>永初中，多虎狼之暴，前太守賞募張捕，反為所害者甚衆。雄乃移書屬縣曰：「凡虎狼之在山林，猶人之居城市。古者至化之世，猛獸不擾，<span class="style7">禮記曰：「大道之行，四靈以為畜。龍以為畜，故魚鮪不淰；鳳以為畜，故鳥不獝；麟以為畜，故獸不狘。」是不擾之也。</span>皆由恩信寬澤，仁及飛走。太守雖不德，敢忘斯義。記到，其毀壞檻穽，不得妄捕山林。」<span class="style7">檻謂捕獸之機也。穽謂穿地陷獸也。</span>是後虎害稍息，人以獲安。在郡數歲，歲常豐稔。<span class="style7">稔，熟也。</span>元初中卒官。</p>
                  <p>子真，在逸人傳。</p>
                  <p>滕撫字叔輔，北海劇人也。初仕州郡，稍遷為涿令，有文武才用。太守以其能，委任郡職，兼領六縣。<span class="style7">續漢志涿郡領七縣，除涿以外，有迺、故安、范陽、良鄉、北新城、方城六縣，使撫兼領之。</span>風政修明，流愛于人，在事七年，道不拾遺。</p>
                  <p>順帝末，揚、徐盜賊羣起，磐牙連歲。<span class="style7">磐牙謂相連結。</span>建康元年，九江范容、周生等相聚反亂，屯據歷陽，<span class="style7">歷陽今和州縣。</span>為江淮巨患，遣御史中丞馮緄將兵督揚州刺史尹燿、九江太守鄧顯討之。燿、顯軍敗，為賊所殺。又陰陵人徐鳳、馬勉等復寇郡縣，殺略吏人。鳳衣絳衣，帶黑綬，稱「無上將軍」，勉皮冠黃衣，帶玉印，稱「黃帝」，築營於當塗山中。<span class="style7">當塗縣之山也，在今宣州。</span>乃建年號，置百官，遣別帥黃虎攻沒合肥。<span class="style7">合肥故城在今廬州北也。</span>明年，廣陵賊張嬰等復聚衆數千人反，據廣陵。朝廷博求將帥，三公舉撫有文武才，拜為九江都尉，與中郎將趙序助馮緄合州郡兵數萬人共討之。又廣開賞募，錢、邑各有差。梁太后慮羣賊屯結，諸將不能制，又議遣太尉李固。未及行，會撫等進擊，大破之，斬馬勉、范容、周生等千五百級，徐鳳遂將餘衆攻燒東城縣。<span class="style7">東城縣故城在今豪州定遠縣東南。</span>下邳人謝安應募，率其宗親設伏擊鳳，斬之，封安為平鄉侯，邑三千戶。拜撫中郎將，督揚徐二州事。撫復進擊張嬰，斬獲千餘人。趙序坐畏懦不進，詐增首級，徵還弃市。又歷陽賊華孟自稱「黑帝」，攻九江，殺郡守。撫乘勝進擊，破之，斬孟等三千八百級，虜獲七百餘人，牛馬財物不可勝筭。於是東南悉平，振旅而還。以撫為左馮翊，除一子為郎。撫所得賞賜，盡分於麾下。</p>
                  <p>性方直，不交權埶，宦官懷忿。及論功當封，太尉胡廣時錄尚書事，承旨奏黜撫，天下怨之。卒於家。</p>
                  <p>馮緄字鴻卿，巴郡宕渠人也，<span class="style7">宕渠，縣，故城在今渠州東北。緄音古本反。</span>少學春秋、司馬兵法。<span class="style7">謝承書曰，緄學公羊春秋。史記曰，司馬穰苴者，田完之苗裔也，當景公時，善用兵。至齊威王時，使大夫追論古者司馬兵法，而附穰苴其中，號曰司馬穰苴也。</span>父煥，安帝時為幽州刺史，疾忌姦惡，數致其罪。時玄菟太守姚光亦失人和。建光元年，怨者乃詐作璽書譴責煥、光，賜以歐刀。又下遼東都尉龐奮使速行刑，奮即斬光收煥。煥欲自殺，緄疑詔文有異，止煥曰：「大人在州，志欲去惡，實無它故，必是凶人妄詐，規肆姦毒。願以事自上，甘罪無晚。」煥從其言，上書自訟，果詐者所為，徵奮抵罪。會煥病死獄中，帝愍之，賜煥、光錢各十萬，以子為郎中。緄由是知名。</p>
                  <p>家富好施，賑赴窮急，為州里所歸愛。初舉孝廉，七遷為廣漢屬國都尉，徵拜御史中丞。順帝末，以緄持節督揚州諸郡軍事，與中郎將滕撫擊破羣賊，遷隴西太守。後鮮卑寇邊，以緄為遼東太守，曉喻降集，虜皆弭散。<span class="style7">弭，止也。</span>徵拜京兆尹，轉司隷校尉，所在立威刑。遷廷尉、太常。</p>
                  <p>時長沙蠻寇益陽，屯聚積乆，至延熹五年，衆轉盛，而零陵蠻賊復反應之，合二萬餘人，攻燒城郭，殺傷長吏。又武陵蠻夷悉反，寇掠江陵閒，荊州刺史劉度、南郡太守李肅並奔走荊南，皆沒。於是拜緄為車騎將軍，將兵十餘萬討之，詔策緄曰：「蠻夷猾夏，乆不討攝，<span class="style7">猾，亂也。夏，華夏也。攝，持也。書曰：「蠻夷猾夏。」</span>各焚都城，蹈籍官人。州郡將吏，死職之臣，相逐奔竄，曾不反顧，可愧言也。將軍素有威猛，是以擢授六師。<span class="style7">六師猶六軍也，詩云「整我六師，以修我戎」也。</span>前代陳湯、馮、傅之徒，以寡擊衆，<span class="style7">陳湯字子公，山陽瑕丘人也。元帝時，為西域副校尉，矯發西域諸國兵四萬人，誅斬郅支單于，傳首長安，懸於槁街。馮奉世字子明，上黨潞人也。宣帝時，以衞尉持節送大宛諸國客到伊修城。時莎車王萬年殺漢使者，子明乃以節告諸國王，發兵五千人擊莎車，殺其王，傳首詣長安。傅介子，北地人。昭帝時，為平樂監。時樓蘭國數反覆，霍光白遣介子與士卒，齎金幣以賜外國為名，至樓蘭，樓蘭王與介子飲，乃令壯士二人刺殺之，持首詣闕。</span>郅支、夜郎、樓蘭之戎，頭懸都街，<span class="style7">夜郎，西南夷之國也。成帝時，夜郎王興數不從命，牂柯太守陳立行縣至夜郎，召興，興從邑君數十人見立，立數責，因斷興頭。案：夜郎王首不傳京師，殺之者陳立，又非陳湯、馮、傅，此蓋泛論誅戮戎夷耳。</span>衞、霍北征，功列金石，是皆將軍所究覽也。<span class="style7">衞青、霍去病俱出擊匈奴，青至寘顏山，斬首九千級，去病斬首七萬餘級，次封狼居胥山迺還也。</span>今非將軍，誰與修復前迹？進赴之宜，權時之策，將軍一之，出郊之事，不復內御。<span class="style7">一猶專也，言出郊以外，不復由內制御也。淮南子曰「凡命將，主親授鉞曰：『從此上至天，將軍制之。』將荅曰：『國不可從外理，軍不可從中御』」也。</span>已命有司祖于國門。<span class="style7">祖，道祭也。鄭玄注禮記云：「天子九門：路門也，應門也，雉門也，庫門也，皐門也，國門也，近郊門也，遠郊門也，關門也。」</span>詩不云乎：『進厥虎臣，闞如虓虎，敷敦淮濆，仍執醜虜。』將軍其勉之！」<span class="style7">詩大雅也。當周宣王時，徐方、淮夷反叛，宣王乃進其虎猛之臣，謂方叔、召虎之類也。虓虎，怒聲也。水涯曰濆。敷，布也。醜，衆也。仍，因也。言布兵敦逼淮水之涯，因執得衆虜。引詩戒緄，令其勉也。</span></p>
                  <p>時天下飢饉，帑藏虛盡，每出征伐，常減公卿奉祿，假王侯租賦，前後所遣將帥，宦官輒陷以折耗軍資，往往抵罪。緄性烈直，不行賄賂，懼為所中，乃上疏曰：「埶得容姦，伯夷可疑；苟曰無猜，盜跖可信。<span class="style7">莊子曰，孔子與柳下季為友，弟名曰盜跖，從卒九千人，橫行，侵暴諸侯，驅人馬牛，取人婦女，貪虐無親，萬人苦之。</span>故樂羊陳功，文侯示以謗書。<span class="style7">樂羊，魏將軍也。史記曰，魏文侯令樂羊將而攻中山，三年而拔之。樂羊反而論功，文侯示之謗書一篋。樂羊再拜曰：「此非臣之功也。」</span>願請中常侍一人監軍財費。」尚書朱穆奏緄以財自嫌，失大臣之節。有詔勿劾。</p>
                  <p>緄軍至長沙，賊聞，悉詣營道乞降。<span class="style7">營道，今道州縣也。</span>進擊武陵蠻夷，斬首四千餘級，受降十餘萬人，荊州平定。詔書賜錢一億，固讓不受。振旅還京師，推功於從事中郎應奉，薦以為司隷校尉，而上書乞骸骨，朝廷不許。監軍使者張敞承宦官旨，奏緄將傅婢二人戎服自隨，又輒於江陵刻石紀功，請下吏案理。尚書令黃儁奏議，以為罪無正法，不合致糾。會長沙賊復起，攻桂陽、武陵，緄以軍還盜賊復發，策免。</p>
                  <p>頃之，拜將作大匠，轉河南尹。上言「舊典，中官子弟不得為牧人職」，帝不納。復為廷尉。時山陽太守單遷以罪繫獄，緄考致其死。遷，故車騎將軍單超之弟，中官相黨，遂共誹章誣緄，坐與司隷校尉李膺、大司農劉祐俱輸左校。應奉上疏理緄等，得免。後拜屯騎校尉，復為廷尉，卒於官。</p>
                  <p>緄弟允，清白有孝行，能理尚書，善推步之術。<span class="style7">推步謂究日月五星之度，昏旦節氣之差。</span>拜降虜校尉，終於家。<span class="style7">謝承書曰：「緄子鸞，舉孝廉，除郎中。」</span></p>
                  <p>度尚字博平，山陽湖陸人也。家貧，不修學行，不為鄉里所推舉。<span class="style7">續漢書曰：「尚少喪父，事母至孝，通京氏易、古文尚書。為吏清絜，有文武才略。」與此不同。</span>積困窮，乃為宦者同郡侯覽視田，得為郡上計吏，拜郎中，除上虞長。<span class="style7">上虞，縣，故城在今越州餘姚縣西。</span>為政嚴峻，明於發擿姦非，吏人謂之神明。<span class="style7">謝承書曰：「尚進善愛人，坐以待旦，擢門下書佐朱儁，恒嘆述之，以為有不凡之操。儁後官至車騎將軍，遠近竒尚有知人之鑒。」</span>遷文安令，<span class="style7">文安，縣，故城在今瀛州文安縣東北。</span>遇時疾疫，穀貴人飢，尚開倉稟給，營救疾者，百姓蒙其濟。時兾州刺史朱穆行部，見尚甚竒之。</p>
                  <p>延熹五年，長沙、零陵賊合七八千人，自稱「將軍」，入桂陽、蒼梧、南海、交阯，交阯刺史及蒼梧太守望風逃奔，二郡皆沒。遣御史中丞盛修募兵討之，不能剋。豫章艾縣人六百餘人，應募而不得賞直，怨恚，遂反，焚燒長沙郡縣，寇益陽，<span class="style7">益陽，縣，在益水之陽，故城在今潭州益陽縣東。</span>殺縣令，衆漸盛。又遣謁者馬睦，督荊州刺史劉度擊之，軍敗，睦、度奔走。桓帝詔公卿舉任代劉度者，尚書朱穆舉尚，自右校令擢為荊州刺史。尚躬率部曲，與同勞逸，廣募雜種諸蠻夷，明設購賞，進擊，大破之，降者數萬人。桂陽宿賊渠帥卜陽、潘鴻等畏尚威烈，徙入山谷。尚窮追數百里，遂入南海，破其三屯，多獲珍寶。而陽、鴻等黨衆猶盛，尚欲擊之，而士卒驕富，莫有鬬志。尚計緩之則不戰，逼之必逃亡，乃宣言卜陽、潘鴻作賊十年，習於攻守，今兵寡少，未易可進，當須諸郡所發悉至，爾乃并力攻之。申令軍中，恣聽射獵。兵士喜恱，大小皆相與從禽。尚乃密使所親客潛焚其營，珍積皆盡。獵者來還，莫不泣涕。尚人人慰勞，深自咎責，因曰：「卜陽等財寶足富數世，諸卿但不并力耳。所亡少少，何足介意！」衆聞咸憤踊，尚勑令秣馬蓐食，明旦，徑赴賊屯。陽、鴻等自以深固，不復設備，吏士乘銳，遂大破平之。</p>
                  <p>尚出兵三年，羣寇悉定。七年，封右鄉侯，遷桂陽太守。明年，徵還京師。時荊州兵朱蓋等，征戍役乆，財賞不贍，忿恚，復作亂，與桂陽賊胡蘭等三千餘人復攻桂陽，焚燒郡縣，太守任胤弃城走，賊衆遂至數萬。轉攻零陵，太守陳球固守拒之。於是以尚為中郎將，將幽、兾、黎陽、烏桓步騎二萬六千人救球，又與長沙太守抗徐等發諸郡兵，并埶討擊，大破之，斬蘭等首三千五百級，餘賊走蒼梧。詔賜尚錢百萬，餘人各有差。</p>
                  <p>時抗徐與尚俱為名將，數有功。徐字伯徐，丹陽人，鄉邦稱其膽智。初試守宣城長，悉移深林遠藪椎髻鳥語之人置於縣下，<span class="style7">宣城，縣，故城在今宣州南陵縣東。椎，獨髻也，音直追反。鳥語謂語聲似鳥也。書曰：「島夷卉服。」</span>由是境內無復盜賊。後為中郎將宗資別部司馬，擊太山賊公孫舉等，破平之，斬首三千餘級，封烏程東鄉侯五百戶。<span class="style7">烏程，今湖州縣。</span>遷太山都尉，寇盜望風奔亡。及在長沙，宿賊皆平。卒於官。桓帝下詔追增封徐五百戶，并前千戶。</p>
                  <p>復以尚為荊州刺史。尚見胡蘭餘黨南走蒼梧，懼為己負，乃為上言蒼梧賊入荊州界，於是徵交阯刺史張磐下廷尉。辭狀未正，會赦見原。磐不肯出獄，方更牢持械節，獄吏謂磐曰：「天恩曠然而君不出，何乎？」磐因自列曰：「前長沙賊胡蘭作難荊州，餘黨散入交阯。磐身嬰甲冑，涉危履險，討擊凶患，斬殄渠帥，餘盡鳥竄冒遁，還奔荊州。刺史度尚懼磐先言，怖畏罪戾，<span class="style7">戾亦罪也。</span>伏奏見誣。磐備位方伯，為國爪牙，<span class="style7">爪牙，以猛獸為喻，言為國之扞衞也。詩曰「圻父，予王之爪牙」也。</span>而為尚所枉，受罪牢獄。夫事有虛實，法有是非。磐實不辜，赦無所除。如忍以苟免，永受侵辱之恥，生為惡吏，死為敝鬼。乞傳尚詣廷尉，靣對曲直，足明真偽。尚不徵者，磐埋骨牢檻，終不虛出，望塵受枉。」廷尉以其狀上，詔書徵尚到廷尉，辭窮受罪，以先有功得原。磐字子石，丹陽人，以清白稱，終於廬江太守。</p>
                  <p>尚後為遼東太守，數月，鮮卑率兵攻尚，與戰，破之，戎狄憚畏。年五十，延熹九年，卒於官。</p>
                  <p>楊琁字機平，會稽烏傷人也。高祖父茂，本河東人，從光武征伐，為威寇將軍，封烏傷新陽鄉侯。建武中就國，傳封三世，有罪國除，因而家焉。父扶，交阯刺史，有理能名。兄喬，為尚書，容儀偉麗，數上言政事，桓帝愛其才皃，詔妻以公主，喬固辭不聽，遂閉口不食，七日而死。</p>
                  <p>琁初舉孝廉，稍遷，靈帝時為零陵太守。是時蒼梧、桂陽猾賊相聚，攻郡縣，賊衆多而琁力弱，吏人憂恐。琁乃特制馬車數十乘，以排囊盛石灰於車上，<span class="style7">排囊即今囊袋也。排音蒲拜反。</span>繫布索於馬尾，又為兵車，專彀弓弩，剋共會戰。乃令馬車居前，順風鼓灰，賊不得視，因以火燒，布然馬驚，奔突賊陣，因使後車弓弩亂發，鉦鼓鳴震。羣盜波駭破散，追逐傷斬無數，梟其渠帥，<span class="style7">梟，懸也。</span>郡境以清。荊州刺史趙凱誣奏琁實非身破賊，而妄有其功。琁與相章奏，凱有黨助，遂檻車徵琁。防禁嚴密，無由自訟，乃噬臂出血，書衣為章，具陳破賊形埶，及言凱所誣狀，潛令親屬詣闕通之。詔書原琁，拜議郎，凱反受誣人之罪。</p>
                  <p>琁三遷為勃海太守，所在有異政，以事免。後尚書令張溫特表薦之，徵拜尚書僕射。以病乞骸骨，卒於家。</p>
                  <p>論曰：安順以後，風威稍薄，寇攘寖橫，緣隙而生，剽人盜邑者不闋時月，<span class="style7">闋，息也。</span>假署皇王者蓋以十數。或託驗神道，或矯妄冕服。然其雄渠魁長，未有聞焉，猶至壘盈四郊，奔命首尾。<span class="style7">壘，軍壁也。禮記曰：「四郊多壘，卿大夫之辱。」奔命謂有命即奔赴之。左傳曰「余必使爾罷於奔命」也。</span>若夫數將者，並宣力勤慮，以勞定功，<span class="style7">宣，布也。尚書曰：「宣力四方。」禮記曰：「以勞定國則祀之。」</span>而景風之賞未甄，膚受之言互及。<span class="style7">景風至則行賞，解見和紀。甄，明也。膚受謂得皮膚之言而受之，不深知其情核者也。孔子曰：「膚受之愬不行焉，可謂明矣。」</span>以此而推，政道難乎以免。<span class="style7">論語孔子曰：「不有祝鮀之佞，難乎免於今之世矣。」</span></p>
                  <p>贊曰：張宗裨禹，敢殿後拒。<span class="style7">殿音丁見反。</span>江、淮、海、岱，虔劉寇阻。<span class="style7">虔、劉皆殺也。</span>其誰清之？雄、尚、緄、撫。琁能用譎，亦云振旅。</p>
                  <hr />
  </div>
		 <div class="next1"><a href="037.htm">上卷</a> / <a href="a03.htm">後漢書目錄</a> / <a href="039.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

