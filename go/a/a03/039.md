

##### 後漢書
	`卷三十九 ‧ 列傳第二十九`

* * *

劉平　趙孝　淳于恭　江革　劉般`子愷`　周磐　趙咨

孔子曰：「夫孝莫大於嚴父，嚴父莫大於配天，則周公其人也。」`配天謂宗祀文王於明堂，以配上帝。`子路曰：「傷哉貧也！生無以養，死無以葬。」子曰：「啜菽飲水，孝也。」`事見禮記。啜音昌恱反。廣雅曰：「啜，食也。」`夫鍾鼓非樂云之本，而器不可去；`論語孔子曰：「樂云樂云，鍾鼓云乎哉？」言樂之所貴者，移風易俗也，非謂鍾鼓而已，然而不可去鍾鼓。去音丘呂反。`三牲非致孝之主，而養不可廢。`孝經曰：「雖日用三牲，猶為不孝。」言孝子者，以和顏恱色為難也，非謂三牲而已，然不可闕甘旨。`存器而忘本，樂之遁也；`遁，失也。言盛飾鍾簴之器而忘移風之本，是失樂之意也。`調器以和聲，樂之成也。崇養以傷行，孝之累也；`不義而崇養，更為親憂，是孝之累也。`脩己以致祿，養之大也。故言能大養，則周公之祀，致四海之祭；言以義養，則仲由之菽，甘於東鄰之牲。`易曰「東鄰殺牛，不如西鄰之禴祭」也。`夫患水菽之薄，干祿以求養者，是以恥祿親也。`干，求也。謂不以道求祿，故可恥也。`存誠以盡行，孝積而祿厚者，此能以義養也。

中興，廬江毛義少節，家貧，以孝行稱。南陽人張奉慕其名，往候之。坐定而府檄適至，以義守令，`檄，召書也。東觀記曰：「義為安陽尉，府檄到，當守令」也。`義奉檄而入，喜動顏色。奉者，志尚士也，心賤之，自恨來，固辭而去。及義母死，去官行服。數辟公府，為縣令，進退必以禮。後舉賢良，公車徵，遂不至。張奉歎曰：「賢者固不可測。徃日之喜，乃為親屈也。斯蓋所謂『家貧親老，不擇官而仕』者也。」`韓詩外傳曾子曰：「任重道遠，不擇地而息。家貧親老，不擇官而仕。」`建初中，章帝下詔襃寵義，賜穀千斛，常以八月長吏問起居，加賜羊酒。壽終于家。

安帝時，汝南薛包孟甞，好學篤行，喪母，以至孝聞。及父娶後妻而憎包，分出之，包日夜號泣，不能去，至被歐杖。不得已，廬於舍外，旦入而洒掃，父怒，又逐之。乃廬於里門，昏晨不廢。積歲餘，父母慙而還之。後行六年服，喪過乎哀。旣而弟子求分財異居，包不能止，乃中分其財。奴婢引其老者，曰：「與我共事乆，若不能使也。」田廬取其荒頓者，`頓猶廢也。`曰：「吾少時所理，意所戀也。」器物取朽敗者，曰：「我素所服食，身口所安也。」弟子數破其產，輒復賑給。建光中，公車特徵，至，拜侍中。包性恬虛，稱疾不起，以死自乞。有詔賜告歸，加禮如毛義。`告，請假也。漢制，吏病滿三月當免，天下優賜其告，使得帶印綬，將官屬，歸家養病，謂之賜告也。`年八十餘，以壽終。

若二子者，推至誠以為行，行信於心而感於人，以成名受祿致禮，斯可謂能以孝養也。若夫江革、劉般數公者之義行，猶斯志也。撰其行事著于篇。`自此已上，並略華嶠之詞也。`

劉平字公子，楚郡彭城人也。本名曠，顯宗後改為平。王莽時為郡吏，守菑丘長，`菑丘，縣，屬彭城國。`政敎大行。其後每屬縣有劇賊，輒令平守之，所至皆理，由是一郡稱其能。

更始時，天下亂，平弟仲為賊所殺。其後賊復忽然而至，平扶侍其母，奔走逃難。仲遺腹女始一歲，平抱仲女而弃其子。母欲還取之，平不聽，曰：「力不能兩活，仲不可以絕類。」遂去不顧，與母俱匿野澤中。平朝出求食，逢餓賊，將亨之，平叩頭曰：「今旦為老母求菜，老母待曠為命，願得先歸，食母畢，還就死。」`食音飼。下同。`因涕泣。賊見其至誠，哀而遣之。平還，旣食母訖，因白曰：「屬與賊期，義不可欺。」遂還詣賊。衆皆大驚，相謂曰：「常聞烈士，乃今見之。子去矣，吾不忍食子。」於是得全。

建武初，平狄將軍龐萌反於彭城，攻敗郡守孫萌。平時復為郡吏，冒白刃伏萌身上，被七創，困頓不知所為，號泣請曰：「願以身代府君。」賊乃斂兵止，曰：「此義士也，勿殺。」遂解去。萌傷甚氣絕，有頃蘇，渴求飲。平傾其創血以飲之。後數日萌竟死，平乃裹創，扶送萌喪，至其本縣。

後舉孝廉，拜濟陰郡丞，太守劉育甚重之，任以郡職，上書薦平。會平遭父喪去官。服闋，拜全椒長，`全椒，縣，屬九江郡也。`政有恩惠，百姓懷感，人或增貲就賦，或減年從役。刺史、太守行部，獄無繫囚，人自以得所，不知所問，`「所」或作「何」。`唯班詔書而去。後以病免。

顯宗初，尚書僕射鍾離意上書薦平及琅邪王望、東萊王扶曰：「臣竊見琅邪王望、楚國劉曠、東萊王扶，皆年七十，執性恬淡，所居之處，邑里化之，脩身行義，應在朝次。臣誠不足知人，竊慕推士進賢之義。」書奏，有詔徵平等，特賜辦裝錢。至皆拜議郎，並數引見。平再遷侍中，永平三年，拜宗正，數薦達名士承宮、郇恁等。`恁字君大，見黃憲傳。恁音人甚反。`在位八年，以老病上疏乞骸骨，卒於家。

王望字慈卿，客授會稽，自議郎遷青州刺史，甚有威名。是時州郡災旱，百姓窮荒，望行部，道見飢者，裸行草食，五百餘人，愍然哀之，因以便宜出所在布粟，給其廩糧，為作褐衣。`許慎注淮南子曰：「楚人謂袍為短褐。」`事畢上言，帝以望不先表請，章示百官，詳議其罪。時公卿皆以為望之專命，法有常條。鍾離意獨曰：「昔華元、子反，楚、宋之良臣，不稟君命，擅平二國，春秋之義，以為美談。`春秋：「楚子圍宋，宋人及楚人平。」公羊傳曰：「外平不書，此何以書？大其平乎己也。何大其平乎己？莊王圍宋，有七日之糧爾，盡此不勝，將去而歸爾，於是使司馬子反乘堙而闚宋城，宋華元亦乘堙而出見之。子反曰：『子之國何如？』華元曰：『憊矣。』曰：『何如？』曰：『易子而食之，析骸而炊之。』子反曰：『諾。吾軍有七日之糧爾。盡此不勝，將去而歸爾。』揖而去之，反於莊王。莊王怒曰：『吾使子往視之，子曷為告之！』子反曰：『以區區之宋，猶有不欺人之臣，可以楚而無乎？是以告之。』王曰：『諾。』引師而去之。故君子大其平乎己也。」`今望懷義忘罪，當仁不讓，若繩之以法，忽其本情，將乖聖朝愛育之旨。」帝嘉意議，赦而不罪。

王扶字子元，掖人也。`掖，今萊州縣。`少脩節行，客居琅邪不其縣，所止聚落化其德。`小於鄉曰聚。廣雅曰：「落，居也。」`國相張宗謁請，不應，欲強致之，遂杖策歸鄉里。連請，固病不起。太傅鄧禹辟，不至。後拜議郎，會見，恂恂似不能言。`恂恂，恭順之貌。`然性沈正，不可干以非義，當世高之。永平中，臨邑侯劉復著漢德頌，`復，光武兄伯升之孫，北海王興之子也。`盛稱扶為名臣云。

趙孝字長平，沛國蘄人也。`蘄音機。`父普，王莽時為田禾將軍，`王莽時置田禾將軍，屯田北邊。`任孝為郎。每告歸，常白衣步擔。甞從長安還，欲止郵亭。亭長先時聞孝當過，以有長者客，掃洒待之。`素聞孝高名，故以為長者客也。「洒」與「灑」通，音所買反。`孝旣至，不自名，`不稱名也。`長不肯內，因問曰：「聞田禾將軍子當從長安來，何時至乎？」孝曰：「尋到矣。」於是遂去。`華嶠書曰：「孝報云三日至矣。」`及天下亂，人相食。孝弟禮為餓賊所得，孝聞之，即自縛詣賊，曰：「禮乆餓羸瘦，不如孝肥飽。」賊大驚，並放之，謂曰：「可且歸，更持米糒來。」孝求不能得，復徃報賊，願就亨。衆異之，遂不害。鄉黨服其義。州郡辟召，進退必以禮。舉孝廉，不應。

永平中，辟太尉府，顯宗素聞其行，詔拜諫議大夫，遷侍中，又遷長樂衞尉。復徵弟禮為御史中丞。禮亦恭謙行己，類於孝。帝嘉其兄弟篤行，欲寵異之，詔禮十日一就衞尉府，太官送供具，令共相對盡歡。數年，禮卒，帝令孝從官屬送喪歸葬。後歲餘，復以衞尉賜告歸，卒于家。孝無子，拜禮兩子為郎。

時汝南有王琳巨尉者，年十餘歲喪父母。因遭大亂，百姓奔逃，唯琳兄弟獨守塚廬，號泣不絕。弟季，出遇赤眉，將為所哺，`哺，食之也。哺音補胡反。`琳自縛，請先季死，賊矜而放遣，由是顯名鄉邑。後辟司徒府，薦士而退。

琅邪魏譚少閒者，時亦為飢寇所獲，等輩數十人皆束縛，以次當亨。賊見譚似謹厚，獨令主爨，暮輒執縛。賊有夷長公，`夷，姓也。`特哀念譚，密解其縛，語曰：「汝曹皆應就食，急從此去。」對曰：「譚為諸君爨，恒得遺餘，餘人皆茹草萊，不如食我。」長公義之，相曉赦遣，並得俱免。譚永平中為主家令。`公主家令也。`

又齊國兒萌子明、`兒音五兮反。`梁郡車成子威二人，兄弟並見執於赤眉，將食之，萌、成叩頭，乞以身代，賊亦哀而兩釋焉。

淳于恭字孟孫，北海淳于人也。`淳于，縣，故城在今密州安丘縣東北，故淳于國也。`善說老子，清靜不慕榮名。家有山田果樹，人或侵盜，輒助為收採。又見偷刈禾者，恭念其愧，因伏草中，盜去乃起，里落化之。

王莽末，歲飢兵起，恭兄崇將為盜所亨，恭請代，得俱免。後崇卒，恭養孤幼，敎誨學問，有不如法，輒反用杖自箠，以感悟之，兒慙而改過。初遭賊寇，百姓莫事農桑。恭常獨力田耕，鄉人止之曰：「時方淆亂，死生未分，何空自苦為？」恭曰：「縱我不得，它人何傷。」墾耨不輟。後州郡連召，不應，遂幽居養志，潛於山澤。舉動周旋，必由禮度。建武中，郡舉孝廉，司空辟，皆不應，客隱琅邪黔陬山，遂數十年。`黔陬縣之山也。黔陬故城在今密州諸城縣東北也。`

建初元年，肅宗下詔美恭素行，告郡賜帛二十匹，遣詣公車，除為議郎。引見極日，訪以政事，遷侍中騎都尉，禮待甚優。其所薦名賢，無不徵用。進對陳政，皆本道德，帝與之言，未甞不稱善。五年，病篤，使者數存問，卒於官。詔書襃歎，賜穀千斛，刻石表閭。除子孝為太子舍人。

江革字次翁，齊國臨淄人也。少失父，獨與母居。遭天下亂，盜賊並起，革負母逃難，備經阻險，常採拾以為養。數遇賊，或劫欲將去，革輒涕泣求哀，言有老母，辭氣愿款，`愿，謹也。款，誠也。`有足感動人者。賊以是不忍犯之，或乃指避兵之方，`華嶠書曰「語以避兵道」也。`遂得俱全於難。革轉客下邳，窮貧裸跣，行傭以供母，便身之物，莫不必給。

建武末年，與母歸鄉里。每至歲時，縣當案比，`案驗以比之，猶今貌閱也。`革以母老，不欲搖動，自在轅中輓車，不用牛馬，由是鄉里稱之曰「江巨孝」。`巨，大也。華嶠書曰「臨淄令楊音高之，設特席，顯異巨孝於稠人廣衆中，親奉錢以助供養」也。`太守甞備禮召，革以母老不應。及母終，至性殆滅，甞寢伏冢廬，服竟，不忍除。郡守遣丞掾釋服，因請以為吏。

永平初，舉孝廉為郎，補楚太僕。月餘，自劾去。楚王英馳遣官屬追之，遂不肯還。復使中傅贈送，辭不受。後數應三公命，輒去。

建初初，太尉牟融舉賢良方正，再遷司空長史。肅宗甚崇禮之，遷五官中郎將。每朝會，帝常使虎賁扶侍，及進拜，恒目禮焉。`獨視之也。`時有疾不會，輒太官送醪膳，恩寵有殊。於是京師貴戚衞尉馬廖、侍中竇憲慕其行，各奉書致禮，革無所報受。`華嶠書曰：「終不報書，一無所受。」`帝聞而益善之。後上書乞骸骨，轉拜諫議大夫，賜告歸，因謝病稱篤。

元和中，天子思革至行，制詔齊相曰：「諫議大夫江革，前以病歸，今起居何如？夫孝，百行之冠，衆善之始也。國家每惟志士，未甞不及革。縣以見穀千斛賜『巨孝』，常以八月長吏存問，致羊酒，以終厥身。`華嶠書曰：「致羊一頭，酒二斛。」`如有不幸，祠以中牢。」由是「巨孝」之稱行於天下。及卒，詔復賜穀千斛。

劉般字伯興，宣帝之玄孫也。宣帝封子嚻於楚，是為孝王。孝王生思王衍，衍生王紆，紆生般。自嚻至般，積累仁義，世有名節，而紆尤慈篤。早失母，同產弟原鄉侯平尚幼，紆親自鞠養，常與共卧起飲食。及成人，未甞離左右。平病卒，紆哭泣歐血，數月亦歿。初，紆襲王封，因值王莽篡位，廢為庶人，因家於彭城。

般數歲而孤，獨與母居。王莽敗，天下亂，太夫人聞更始即位，`太夫人，般之母也。前書音義曰：「列侯之妻稱夫人，母稱太夫人。」`乃將般俱奔長安。會更始敗，復與般轉側兵革中，西行上隴，遂流至武威。般雖尚少，而篤志脩行，講誦不怠。其母及諸舅以為身寄絕域，死生未必，`「必」或作「分」也。`不宜苦精若此，數以曉般，般猶不改其業。

建武八年，隗嚻敗，河西始通，般即將家屬東至洛陽，脩經學於師門。明年，光武下詔，封般為菑丘侯，奉孝王祀，使就國。後以國屬楚王，徙封杼秋侯。`杼秋，縣，屬梁國。杼音是與反。`

十九年，行幸沛，詔問郡中諸侯行能。太守薦言般束脩至行，`束脩謂謹束脩絜也。`為諸侯師。帝聞而嘉之，乃賜般綬，錢百萬，繒二百匹。二十年，復與車駕會沛，因從還洛陽，賜穀什物，留為侍祠侯。

永平元年，以國屬沛，徙封居巢侯，`居巢，縣，屬廬江郡也。`復隨諸侯就國。數年，楊州刺史觀恂薦般在國口無擇言，行無怨惡，宜蒙旌顯。顯宗嘉之。十年，徵般行執金吾事，從至南陽，還為朝侯。明年，兼屯騎校尉。時五校官顯職閑，而府寺寬敞，輿服光麗，伎巧畢給，故多以宗室肺腑居之。`肺腑，天子之親屬也。`每行幸郡國，般常將長水胡騎從。

帝曾欲置常平倉，`宣帝時，大司農耿壽昌請令邊郡皆築倉，以穀賤時增其價而糴之以利農，穀貴時減價而糶之，名曰常平倉。`公卿議者多以為便。般對以「常平倉外有利民之名，而內實侵刻百姓，豪右因緣為姦，小民不能得其平，置之不便」。帝乃止。是時下令禁民二業，`謂農者不得商賈也。`又以郡國牛疫，通使區種增耕，`氾勝之書曰：「上農區田法，區方深各六寸，閒相去七寸，一畝三千七百區，丁男女種十畝，至秋收區三升粟，畝得百斛。中農區田法，方七寸，深六寸，閒相去二尺，一畝千二十七區，丁男女種十畝，秋收粟畝得五十一石。下農區田法，方九寸，深六寸，閒相去三尺，秋收畝得二十八石。旱即以水沃之。」`而吏下檢結，多失其實，百姓患之。般上言：「郡國以官禁二業，至有田者不得漁捕。今濵江湖郡率少蠶桑，民資漁採以助口實，且以冬春閑月，不妨農事。夫漁獵之利，為田除害，有助穀食，無關二業也。又郡國以牛疫、水旱，墾田多減，故詔勑區種，增進頃畝，以為民也。而吏舉度田，欲令多前，`多於前歲。`至於不種之處，亦通為租。可申勑刺史、二千石，務令實覈，其有增加，皆使與奪田同罪。」帝悉從之。`華嶠書「奪」作「脫」也。`

肅宗即位，以為長樂少府。建初二年，遷宗正。般妻卒，厚加賵贈，及賜冢塋地於顯節陵下。般在位數言政事。其收恤九族，行義尤著，時人稱之。年六十，建初三年卒。子憲嗣。憲卒，子重嗣。憲兄愷。

愷字伯豫，以當襲般爵，讓與弟憲，遁逃避封。乆之，章和中，有司奏請絕愷國，肅宗美其義，特優假之，`假，借也。`愷猶不出。積十餘歲，至永元十年，有司復奏之，侍中賈逵因上書曰：「孔子稱『能以禮讓為國，於從政乎何有』。`論語之文也。何有者，言何難之有也。`竊見居巢侯劉般嗣子愷，素行孝友，謙遜絜清，讓封弟憲，潛身遠迹。有司不原樂善之心，而繩以循常之法，`原，本也。繩，政也。`懼非長克讓之風，成含弘之化。前世扶陽侯韋玄成，`玄成字少翁，韋賢薨，讓封於兄弘。宣帝高其節，以為河南太守。元帝時為御史大夫，又為丞相。見前書也。`近有陵陽侯丁鴻、鄳侯鄧彪，`鴻讓國於弟盛，和帝時為司徒。彪讓國於弟荊、鳳，明帝時為太尉。鄳音盲。`並以高行絜身辭爵，未聞貶削，而皆登三事。今愷景仰前脩，有伯夷之節，`景猶慕也。詩云：「景行行止。」前修，前賢也。楚辭曰：「蹇吾法夫前修。」`宜蒙矜宥，全其先功，以增聖朝尚德之美。」和帝納之，下詔曰：「故居巢侯劉般嗣子愷，當襲般爵，而稱父遺意，致國弟憲，遁亡七年，所守彌篤。蓋王法崇善，成人之美。其聽憲嗣爵。遭事之宜，後不得以為比。」乃徵愷，拜為郎，稍遷侍中。

愷之入朝，在位者莫不仰其風行。遷步兵校尉。十三年，遷宗正，免。復拜侍中，遷長水校尉。永初元年，代周章為太常。愷性篤古，貴處士，每有徵舉，必先巖穴。論議引正，辭氣高雅。六年，代張敏為司空。元初二年，代夏勤為司徒。

舊制，公卿、二千石、刺史不得行三年喪，由是內外衆職並廢喪禮。元初中，鄧太后詔長吏以下不為親行服者，不得典城選舉。時有上言牧守宜同此制，詔下公卿，議者以為不便。愷獨議曰：「詔書所以為制服之科者，蓋崇化厲俗，以弘孝道也。今刺史一州之表，二千石千里之師，`前書杜欽曰「即以二千石守千里之地，任兵馬之重，不宜去郡」也。`職在辯章百姓，宣美風俗，`尚書曰：「九族旣睦，辯章百姓。」鄭玄注云：「辯，別也。章，明也。」`尤宜尊重典禮，以身先之。而議者不尋其端，至於牧守則云不宜，是猶濁其源而望流清，曲其形而欲景直，不可得也。」`前書杜欽曰：「今淫僻之化流，而欲黎庶敦樸，猶濁其源而求流清也。」`太后從之。

時征西校尉任尚以姦利被徵抵罪。尚曾副大將軍鄧隲，隲黨護之，而太尉馬英、司空李郃承望隲旨，不復先請，即獨解尚臧錮，愷不肯與議。後尚書案其事，二府並受譴咎，`二府即馬英、李郃。`朝廷以此稱之。

視事五歲，永寧元年，稱病上書致仕，有詔優許焉，加賜錢三十萬，以千石祿歸養，河南尹常以歲八月致羊酒。時安帝始親政事，朝廷多稱愷之德，帝乃遣問起居，厚加賞賜。會馬英策罷，尚書陳忠上疏薦愷曰：「臣聞三公上則台階，下象山岳，`前書音義曰：「泰階者，天之三階也。上階為天子，中階為諸侯、公卿、大夫，下階為士、庶人。」春秋漢含孳曰：「三公象五岳。」`股肱元首，鼎足居職，`易曰：「鼎折足，覆公餗。」鼎足，三公之象。`恊和陰陽，調訓五品，`五品，五常之敎也。三公燮理陰陽，敬敷五敎也。`考功量才，以序庶僚，遭烈風不迷，遇迅雨不惑，位莫重焉。`尚書：「納舜於大麓，烈風雷雨不迷。」史記曰「堯使舜入山林川澤，暴風雨，舜行不迷，堯以為聖」也。`而今上司缺職，未議其人。臣竊差次諸卿，考合衆議，咸稱太常朱倀、少府荀遷。臣父寵，前忝司空，倀、遷並為掾屬，具知其能。倀能說經書而用心褊狹，遷嚴毅剛直而薄於藝文。伏見前司徒劉愷，沈重淵懿，道德博備，克讓爵土，致祚弱弟，躬浮雲之志，兼浩然之氣，`孔子曰：「不義而富且貴，於我如浮雲。」孟子曰「我善養浩然之氣，而無怨害，則塞乎天地之閒」也。言愷有仲尼、孟軻之德也。`頻歷二司，`二司謂為司徒、司空。`舉動得禮。以疾致仕，側身里巷，處約思純，進退有度，百僚景式，`景慕以為法式。`海內歸懷。往者孔光、師丹，近世鄧彪、張酺，皆去宰相，復序上司。`孔光，成帝時丞相，哀帝時免，後以日食徵詣公車，復為丞相。師丹，哀帝時代王莽為大司馬，後為大司空。鄧彪，明帝時為太尉，章帝元和元年賜策罷，和帝即位，以彪為太傅，錄尚書事。張酺，和帝永元五年為太尉，後策免，十六年復為司徒。`誠宜簡練卓異，以猒衆望。」書奏，詔引愷拜太尉。安帝初，清河相叔孫光坐臧抵罪，遂增錮二世，釁及其子。`二代謂父子俱禁錮。`是時居延都尉范邠復犯臧罪，詔下三公、廷尉議。司徒楊震、司空陳襃、廷尉張皓議依光比。`比，類也。以邠類叔孫光，亦錮及子也。比音庇。`愷獨以為「春秋之義，『善善及子孫，惡惡止其身』，所以進人於善也。`公羊傳曰：「曹公孫會自鄸出奔宋，畔也。曷為不言畔？為公子喜時之後諱也，春秋為賢者諱也。何賢乎公子喜時？讓國也。君子之善善也長，惡惡也短。惡惡止其身，善善及子孫。賢者子孫，故君子為其諱也。」`尚書曰：『上刑挾輕，下刑挾重。』`今尚書呂刑篇曰：「上刑適輕下服，下刑適重上服。」謂二罪俱發，原其本情，須有虧減，故言適輕適重。此言「挾輕挾重」，意亦不殊，但與今尚書不同耳。`如今使臧吏禁錮子孫，以輕從重，懼及善人，`左傳曰：「刑濫則懼及善人。」`非先王詳刑之意也」。`尚書周穆王曰：「有邦有土，告汝詳刑。」鄭玄注云：「詳，審察之也。」`有詔：「太尉議是。」

視事三年，以疾乞骸骨，乆乃許之，下河南尹禮秩如前。歲餘，卒于家。詔使者護喪事，賜東園祕器，錢五十萬，布千匹。

少子茂，字叔盛，亦好禮讓，歷位出納，`出納謂尚書，喉舌之官也。出謂受上言宣於下，納謂聽下言傳於上。`桓帝時為司空。會司隷校尉李膺等抵罪，而南陽太守成瑨、太原太守劉瓆下獄當死，茂與太尉陳蕃、司徒劉矩共上書訟之。帝不恱，有司承旨劾奏三公，茂遂坐免。建寧中，復為太中大夫，卒於官。

周磐字堅伯，汝南安成人，徵士爕之宗也。`爕自有傳。`祖父業，建武初為天水太守。磐少游京師，學古文尚書、洪範五行、左氏傳，好禮有行，非典謨不言，諸儒宗之。居貧養母，儉薄不充。甞誦詩至汝墳之卒章，慨然而歎，`韓詩曰：「汝墳，辭家也。」其卒章曰：「魴魚赬尾，王室如𤈦，雖則如娓，父母孔邇。」薛君章句：「赬，赤也。𤈦，烈火也。孔，甚也。邇，近也。言魴魚勞則尾赤，君子勞苦則顏色變。以王室政敎如烈火矣，猶觸冒而仕者，以父母甚迫近飢寒之憂，為此祿仕。」`乃解韋帶，就孝廉之舉。`以韋皮為帶，未仕之服也。求仕則服革帶，故解之。賈山上書曰「布衣韋帶之士」也。`和帝初，拜謁者，除任城長，遷陽夏、重合令，`陽夏屬淮南郡。重合屬勃海郡。`頻歷三城，皆有惠政。後思母，弃官還鄉里。及母歿，哀至幾於毀滅，服終，遂廬于冢側。敎授門徒常千人。

公府三辟，皆以有道特徵，磐語友人曰：「昔方回、支父嗇神養和，不以榮利滑其生術。`嗇，愛惜也。滑，亂也。列仙傳曰：「方回，堯時隱人也。堯聘之，練食雲母，隱於五柞山。至夏啟末，為人所劫，閉之室中，從求道，回化而去。」高士傳曰：「堯舜各以天下讓支父，支父曰：『予適有勞憂之病，方且療之，未暇理天下也。』」莊子作「支伯」。`吾親以沒矣，從物何為？」`物猶事也。`遂不應。建光元年，年七十三，歲朝會集諸生，`歲朝，歲旦。`講論終日，因令其二子曰：「吾日者夢見先師東里先生，與我講於陰堂之奧。」`東南隅謂之奧，陰堂幽暗之室。又入其奧，死之象也。`旣而長歎：「豈吾齒之盡乎！若命終之日，桐棺足以周身，外椁足以周棺，斂形懸封，濯衣幅巾。`斂形謂衣覆其形。懸封謂直下棺，不為埏道也。濯衣，浣衣也，不更新制。幅巾，不加冠也。封音窆。`編二尺四寸簡，寫堯典一篇，并刀筆各一，以置棺前，云不忘聖道。」其月望日，無病忽終，學者以為知命焉。

磐同郡蔡順，字君仲，亦以至孝稱。`汝南先賢傳曰：「蔡順事母至孝。井桔槔朽，在母生年上，而順憂，不敢理之。俄而有扶老藤生，繞之，遂堅固焉。」`順少孤，養母。甞出求薪，有客卒至，`卒音千訥反。`母望順不還，乃噬其指，`噬，嚙也。`順即心動，弃薪馳歸，跪問其故。母曰：「有急客來，吾噬指以悟汝耳。」母年九十，以壽終。未及得葬，里中災，火將逼其舍，順抱伏棺柩，號哭叫天，火遂越燒它室，順獨得免。太守韓崇召為東閤祭酒。母平生畏雷，自亡後，每有雷震，順輒圜冢泣，曰：「順在此。」崇聞之，每雷輒為差車馬到墓所。後太守鮑衆舉孝廉，順不能遠離墳墓，遂不就。年八十，終于家。

趙咨字文楚，東郡燕人也。`燕故城，今滑州胙城縣也，古南燕之國也。`父暢，為愽士。咨少孤，有孝行，州郡召舉孝廉，並不就。

延熹元年，大司農陳竒舉咨至孝有道，仍遷博士。靈帝初，太傅陳蕃、大將軍竇武為宦者所誅，咨乃謝病去。太尉楊賜特辟，使飾巾出入，`以幅巾為首飾，不加冠冕。`請與講議。舉高第，累遷敦煌太守。以病免還，躬率子孫耕農為養。

盜甞夜徃劫之，咨恐母驚懼，乃先至門迎盜，因請為設食，謝曰：「老母八十，疾病須養，居貧，朝夕無儲，乞少置衣糧。」妻子物餘，一無所請。盜皆慙歎，跪而辭曰：「所犯無狀，干暴賢者。」言畢奔出，咨追以物與之，不及。由此益知名。徵拜議郎，辭疾不到，詔書切讓，州郡以禮發遣，前後再三，不得已應召。

復拜東海相。之官，道經滎陽，令敦煌曹暠，咨之故孝廉也，`咨為敦煌太守時，薦暠為孝廉。`迎路謁候，咨不為留。暠送至亭次，望塵不及，謂主簿曰：「趙君名重，今過界不見，必為天下笑！」即弃印綬，追至東海。謁咨畢，辭歸家。其為時人所貴若此。

咨在官清簡，計日受奉，豪黨畏其儉節。視事三年，以疾自乞，徵拜議郎。抗疾京師，將終，告其故吏朱祇、蕭建等，使薄斂素棺，籍以黃壤，`棺中置土，以籍其屍也。`欲令速朽，早歸后土，不聽子孫改之。乃遺書勑子胤曰：「夫含氣之倫，有生必終，蓋天地之常期，自然之至數。是以通人達士鑒茲性命，以存亡為晦明，死生為朝夕，故其生也不為娛，亡也不知戚。夫亡者，元氣去體，貞魂游散，反素復始，歸於無端。`元氣，天之氣也。貞，正也。復，旋也。端，際也。太素、太始，天地之初也。言人旣死，正魂游散，反於太素，旋於太始，無復端際者也。`旣已消仆，還合糞土。土為弃物，豈有性情，而欲制其厚薄，調其燥溼邪？但以生者之情，不忍見形之毀，乃有掩骼埋窆之制。易曰：『古之葬者，衣以薪，藏之中野，後世聖人易之以棺椁。』`易繫辭之文也。`棺椁之造，自黃帝始。`劉向曰：「棺椁之作，自黃帝始。」案：禮記曰「殷人棺椁」，蓋至殷而加飾。`爰自陶唐，逮于虞、夏，猶尚簡樸，或瓦或木，及至殷人而有加焉。`禮記：「有虞氏之瓦棺，夏后氏之堲周、殷人棺椁。」古史考曰：「禹作土堲以周棺。」堲音即七反。`周室因之，制兼二代。復重以牆翣之飾，`禮記曰：「周人牆置翣。」盧植曰：「牆，載棺車箱也。」三禮圖曰「翣，以竹為之，高二尺四寸，廣三尺，衣以白布，柄長五尺，葬時令人執之於柩車傍」也。`表以旌銘之儀，`禮記曰：「銘，明旌也。以死者為不可別，故以其旗識之。」`招復含斂之禮，`招復謂昭魂復魄也。含，以玉珠實口也。斂，以衣服斂屍也。禮記曰：「凡復，男子稱名，婦人稱字。」穀梁傳曰：「貝玉曰含。」禮記曰「小斂於戶內，大斂於阼」也。`殯葬宅兆之期，`期謂諸侯五日而殯，五月而葬；大夫三日而殯，三月而葬；士二日而殯，踰月而葬。宅兆，葬之塋域也。`棺椁周重之制，`禮記曰：「天子之棺四重。」鄭玄注云：「諸公三重，諸侯再重，大夫一重，士不重。」又曰：「君松椁，大夫柏椁，士雜木椁。」注云「天子五重，諸公四重，諸侯三重，大夫再重，士一重」也。`衣衾稱襲之數，`凡小斂，諸侯、大夫、士皆用複衾，君錦衾，大夫縞衾，士緇衾。又曰，天子襲十二稱，諸公九稱，諸侯七稱，大夫五稱，士三稱。小斂，尊卑同。十九稱。大斂，天子百稱，上公九十稱，侯伯七十稱，大夫五十稱，士三十稱。衣單複具曰稱。`其事煩而害實，品物碎而難備。然而秩爵異級，貴賤殊等。自成、康以下，其典稍乖。至於戰國，漸至穨陵，`戰國，當春秋時也。穨陵謂穨廢陵遲。`法度衰毀，上下僭雜。終使晉侯請隧，`隧謂掘地為埏道，王之葬禮也。諸侯則懸柩，故請之也。左傳，晉文公朝于襄王，請隧，不許。`秦伯殉葬，`左傳：「秦伯任好卒。」任好，秦繆公名也。以子車氏奄息、仲行、鍼虎殉葬，國人哀之，為賦黃鳥之詩也。`陳大夫設參門之木，宋司馬造石椁之奢。`宋司馬，桓魋也。自為石椁，三年不成。孔子曰：「若是其靡也，死不如速朽之愈也。」見禮記。`爰暨暴秦，違道廢德，滅三代之制，興淫邪之法，國貲糜於三泉，人力單於酈墓，玩好窮於糞土，伎巧費於窀穸。`窀，厚也。穸，夜也。厚夜猶長夜也。秦始皇初即位，營葬驪山，役徒七十餘萬人，下錮三泉，宮觀、百官、竒器、珍怪莫不畢備。令匠作弩矢，有所穿近，矢輒射之。以水銀為百川江河大海，上具天文。以人魚為膏燭。事見史記。`自生民以來，厚終之敝未有若此者。雖有仲尼重明周禮，`謂周公制禮之後，仲尼自衞返魯，又定之也。`墨子勉以古道，猶不能禦也。`禦，止也，言猶不能止其奢侈。墨子曰：「古者聖人制為葬埋之法，棺三寸足以朽體，衣衾三領足以覆惡。堯葬邛之山，滿坎無窆，舜葬紀市，禹葬會稽，皆下不及泉，上無遺臭。三王者，豈財用不足哉！」`是以華夏之士，爭相陵尚，違禮之本，事禮之末，務禮之華，弃禮之實，單家竭財，以相營赴。廢事生而營終亡，替所養而為厚葬，`替，廢也。`豈云聖人制禮之意乎？記曰：『喪雖有禮，哀為主矣。』又曰：『喪與其易也寧戚。』今則不然，并棺合椁，以為孝愷，豐貲重襚，`穀梁傳曰：「衣衾曰襚。」音遂。`以昭惻隱，吾所不取也。昔舜葬蒼梧，二妃不從。`二妃，娥皇、女英也。禮記曰：「舜葬於蒼梧，蓋二妃未之從也。」`豈有匹配之會，守常之所乎？聖主明王其猶若斯，況於品庶，禮所不及。古人時同即會，`謂呂望為太師，死葬於周，其子封於齊，比五代皆反葬於周，此時同則會也。`時乖則別，`謂舜葬於蒼梧，二妃不從。`動靜應禮，臨事合宜。王孫裸葬，`王孫者，楊王孫也。臨終令其子曰：「吾死，可為布囊盛尸，入地七尺。旣下，從足脫其囊，以身親土。」遂裸葬。見前書。`墨夷露骸，`墨夷謂為墨子之學者名夷之。欲見孟子。孟子曰：「吾聞墨之治喪，以薄為其道也。蓋上世甞有不葬其親者，其親死，則舉而委之於壑。」見孟子。`皆達於性理，貴於速變。梁伯鸞父沒，卷席而葬，身亡不反其尸。`梁伯鸞父護寓於北地而卒，卷席而葬。鴻後出關適吳，及卒，葬於吳要離冢傍。`彼數子豈薄至親之恩，亡忠孝之道邪？況我鄙闇，不德不敏，薄意內昭，`薄，微也。`志有所慕，上同古人，下不為咎。果必行之，勿生疑異。恐爾等目猒所見，耳諱所議，必欲改殯，以乖吾志，故遠采古聖，近揆行事，以悟爾心。但欲制坎，令容棺椁，棺歸即葬，`歸到東郡也。`平地無墳。勿卜時日，葬無設奠，勿留墓側，無起封樹。於戲小子，其勉之哉，吾蔑復有言矣！」朱祇、蕭建送喪到家，`謝承書曰：「咨在京師病困，故吏蕭建經營之。咨豫自買小素棺，使人取乾黃土細擣篩之，聚二十石。臨卒，謂建曰：『亡後自著所有故巾單衣，先置土於棺，內尸其中以擁其上。』」`子胤不忍父體與土并合，欲更改殯，祇、建譬以顧命，`譬，曉也。`於是奉行，時稱咨明達。

贊曰：公子、長平，臨寇讓生。淳于仁悌，「巨孝」以名。居巢好讀，遂承家祿。伯豫逡巡，方迹孤竹。文楚薄終，喪朽惟速。周能感親，嗇神養福。`感，思也。謂誦詩至汝墳，思養親而求仕也。嗇神養福謂不應辟召，以壽終也。左傳曰：「能者養之以福。」 `

* * *

