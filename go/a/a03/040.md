 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷四十上 ‧ 列傳第三十上`   

* * *

`自東都主人以下分為下卷`

`班彪``子固`

班彪字叔皮，扶風安陵人也。祖況，成帝時為越騎校尉。父稚，哀帝時為廣平太守。`廣平，郡，今洺州永平年縣也，隋室諱廣改焉。`

彪性沈重好古。年二十餘，更始敗，三輔大亂。時隗嚻擁衆天水，彪乃避難從之。嚻問彪曰：「往者周亡，戰國竝爭，天下分裂，數世然後定。意者從橫之事復起於今乎？將承運迭興，在於一人也？願生試論之。」對曰：「周之廢興與漢殊異。昔周爵五等，諸侯從政，本根旣微，枝葉彊大，故其末流有從橫之事，埶數然也。漢承秦制，改立郡縣，主有專己之威，臣無百年之柄。至於成帝，假借外家，`外家謂王鳳、王商等，並輔政領尚書事也。`哀、平短祚，國嗣三絕，`哀帝在位六年，平帝在位五年，故曰短祚。成、哀、平俱無子，是三絕也。`故王氏擅朝，因竊號位。危自上起，傷不及下，`成帝威權借於外家，是危自上起也。漢德無害於百姓，是傷不及下也。`是以即真之後，天下莫不引領而歎。十餘年閒，中外搔擾，遠近俱發，假號雲合，咸稱劉氏，不謀同辭。`謂王郎、盧芳等並詐稱劉氏也。`方今雄桀帶州域者，皆無七國世業之資，而百姓謳吟，思仰漢德，已可知矣。」嚻曰：「生言周、漢之埶可也；至於但見愚人習識劉氏姓號之故，而謂漢家復興，踈矣。昔秦失其鹿，劉季逐而羈之，時人復知漢乎？」`太公六韜曰：「取天下如逐鹿，鹿得，天下共分其肉也。」`

彪旣疾嚻言，又傷時方艱，乃著王命論，以為漢德承堯，有靈命之符，王者興祚，非詐力所致，欲以感之，而嚻終不寤，遂避地河西。河西大將軍竇融以為從事，深敬待之，接以師友之道。彪乃為融畫策事漢，緫西河以拒隗嚻。

及融徵還京師，光武問曰：「所上章奏，誰與參之？」融對曰：「皆從事班彪所為。」帝雅聞彪才，因召入見，舉司隷茂才，拜徐令，以病免。`司隷舉為茂才也。徐，縣，屬臨淮郡。`後數應三公之命，輒去。

彪旣才高而好述作，遂專心史籍之閒。武帝時，司馬遷著史記，自太初以後，`太初，武帝年號。`闕而不錄，後好事者頗或綴集時事，`好事者謂楊雄、劉歆、陽城衡、褚少孫、史孝山之徒也。`然多鄙俗，不足以踵繼其書。彪乃繼採前史遺事，傍貫異聞，作後傳數十篇，因斟酌前史而譏正得失。其略論曰：

　　唐虞三代，詩書所及，世有史官，以司典籍，`禮記曰：「動則左史書之，言則右史書之。」見於史籍者，夏太史終古、殷太史向摯、周太史儋也。見呂氏春秋。`暨於諸侯，國自有史，`左傳，魯季孫召外史掌惡臣。衞史華龍滑「曰我太史」也。楚有左史倚相。`故孟子曰「楚之檮杌，晉之乘，魯之春秋，其事一也」。`乘者，興於田賦乘馬之事。檮杌者，嚚凶之類，興於記惡之誡。春秋以二始舉四時，以記萬事，遂各因以為名，其記事一也。見趙岐孟子注。`定哀之閒，`魯定公、哀公也。`魯君子左丘明論集其文，作左氏傳三十篇，又撰異同，號曰國語，二十一篇，由是乘、檮杌之事遂闇，`不行於時為闇也。其書今亡。`而左氏、國語獨章。又有記錄黃帝以來至春秋時帝王公侯卿大夫，號曰世本，一十五篇。春秋之後，七國竝爭，秦并諸侯，則有戰國策三十三篇。漢興定天下，太中大夫陸賈記錄時功，作楚漢春秋九篇。孝武之世，太史令司馬遷採左氏、國語，刪世本、戰國策，據楚、漢列國時事，上自黃帝，下訖獲麟，`武帝太始二年，登隴首，獲白麟，遷作史記，絕筆於此年也。`作本紀、世家、列傳、書、表凡百三十篇，而十篇缺焉。`十篇謂遷歿之後，亡景紀、武紀、禮書、樂書、兵書、將相年表、日者傳、三王世家、龜策傳、傅靳列傳。`遷之所記，從漢元至武以絕，則其功也。至於採經摭傳，分散百家之事，甚多踈略，不如其本，務欲以多聞廣載為功，論議淺而不篤。其論術學，則崇黃老而薄五經；`黃帝、老子，道家也。五經，儒家也。遷序傳曰：「道家使人精神專一，動合無形，贍足萬物。」此謂崇黃老也。又曰：「儒者博而寡要，勞而少功。」此為薄五經也。`序貨殖，則輕仁義而羞貧窮；`史記貨殖傳序曰：「家貧親老，妻子輭弱，歲時無以祭祀，飲食被服不足以自適，如此不慙恥，則無所比矣。無巖處竒士之行，而長貧賤，語仁義，亦足羞也。」`道游俠，則賤守節而貴俗功：`史記游俠傳序曰：「季次、原憲行君子之德，義不苟合當世，當世亦笑之。終身空室蓬戶，褐衣疏食不饜。今游俠，其行雖不軌於正義，然其言必信，於行必果，已諾必誠，不愛其軀，赴士之戹，蓋有足多者。今拘學或抱咫尺之義，乆孤於世，豈若卑論齊俗，與世沈浮而取榮名哉！」`此其大敝傷道，所以遇極刑之咎也。`極刑謂遷被腐刑也。遷與任安書曰：「最下腐刑，極矣！」`然善述序事理，辯而不華，質而不野，文質相稱，蓋良史之才也。誠令遷依五經之法言，同聖人之是非，意亦庶幾矣。`易曰：「顏氏之子，其殆庶幾乎！」`

　　夫百家之書，猶可法也。若左氏、國語、世本、戰國策、楚漢春秋、太史公書，今之所以知古，後之所由觀前，聖人之耳目也。司馬遷序帝王則曰本紀，公侯傳國則曰世家，卿士特起則曰列傳。又進項羽、陳涉而黜淮南、衡山，`謂遷著項羽本紀。又陳涉起於壟畝，數月被殺，無子孫相繼，著為世家，淮南、衡山，漢室之王胤，當世家而編之列傳，言進退之失也。`細意委曲，條列不經。若遷之著作，採獲古今，貫穿經傳，至廣博也。一人之精，文重思煩，故其書刊落不盡，尚有盈辭，多不齊一。`刊，削也。謂削落繁蕪，仍有不盡。`若序司馬相如，舉郡縣，著其字，至蕭、曹、陳平之屬，及董仲舒竝時之人，不記其字，或縣而不郡者，蓋不暇也。`史記「衞青者，平陽人也」，「張釋之，堵陽人」，並不顯郡之類也。`今此後篇，慎覈其事，整齊其文，不為世家，唯紀、傳而已。傳曰：「殺史見極，平易正直，春秋之義也。」

彪復辟司徒玉況府。`玉音肅。`時東宮初建，諸王國竝開，`建武二十三年玉況為司徒，十九年建明帝為太子，十七年封諸王。`而官屬未備，師保多闕。彪上言曰：

　　孔子稱「性相近，習相遠也」。`見論語。`賈誼以為「習與善人居，不能無為善，猶生長於齊，不能無齊言也。習與惡人居，不能無為惡，猶生長於楚，不能無楚言也」。`賈誼上疏之辭。`是以聖人審所與居，而戒慎所習。昔成王之為孺子，出則周公、邵公、太史佚，入則大顛、閎夭、南宮括、散宜生，左右前後，禮無違者，`左傳曰：「自郊勞至於贈賄，禮無違者。」`故成王一日即位，天下曠然太平。是以春秋「愛子敎以義方，不納於邪。驕奢淫佚，所自邪也」。`左傳衞大夫石碏諫衞莊公之辭也。`詩云：「詒厥孫謀，以宴翼子。」言武王之謀遺子孫也。`詩大雅也。詒，遺也。宴，安也。翼，敬也。言文王遺其孫以善謀，武王以安敬之道遺其子。子謂成王也。`

　　漢興，太宗使鼂錯導太子以法術，`文帝時鼂錯為博士，上言曰：「人主所以顯功揚名者，以知術數也。今皇太子所讀書多矣，而未知術數。願陛下擇聖人之術以賜太子。」上善之，拜錯為太子家令。`賈誼敎梁王以詩書。`賈誼為梁王太傅。梁王，文帝之少子，名揖，愛而好書，故令誼傅之。`及至中宗，亦令劉向、王襃、蕭望之、周堪之徒，以文章儒學保訓東宮以下，`中宗，宣帝也。時元帝為太子，宣帝使王襃、劉向、張子僑等之太子宮，娛侍太子朝夕讀誦，蕭望之為太傅，周堪為少傅。並見前書。`莫不崇簡其人，就成德器。今皇太子諸王，雖結髮學問，脩習禮樂，而傅相未值賢才，官屬多闕舊典。宜博選名儒有威重明通政事者，以為太子太傅，東宮及諸王國，備置官屬。又舊制，太子食湯沐十縣，設周衞交戟，五日一朝，因坐東箱，省視膳食，其非朝日，使僕、中允旦旦請問而已，明不媟黷，廣其敬也。`漢官儀曰：「皇太子五日一至臺，因坐東箱，省視膳食，以法制勑太官尚食宰吏，其非朝日，使僕、中允旦旦請問，明不媟黷，所以廣敬也。太子僕一人，秩千石；中允一人，四百石，主門衞徼巡。」`

書奏，帝納之。

後察司徒廉為望都長，`察，舉也。司徒薦為廉。`吏民愛之。建武三十年，年五十二，卒官。所著賦、論、書、記、奏事合九篇。二子：固，超。超別有傳。

論曰：班彪以通儒上才，傾側危亂之閒，行不踰方，`論語孔子曰：「可謂仁之方。」鄭玄注云：「方猶道也。」`言不失正，仕不急進，貞不違人，敷文華以緯國典，守賤薄而無悶容。彼將以世運未弘，非所謂賤焉恥乎？何其守道恬淡之篤也！`孔子曰：「邦有道，貧且賤焉恥也。」言彪當中興之初，時運未泰，故不以貧賤為恥，何守道清靜之固也！恬淡猶清靜也。篤，固也。`

固字孟堅。年九歲，能屬文誦詩賦，及長，遂博貫載籍，九流百家之言無不窮究。`九流謂道、儒、墨、名、法、陰陽、農、雜、縱橫。`所學無常師，不為章句，舉大義而已。性寬和容衆，不以才能高人，諸儒以此慕之。`謝承書曰：「固年十三，王充見之，拊其背謂彪曰：『此兒必記漢事。』」`

永平初，東平王蒼以至戚為驃騎將軍輔政，開東閤，延英雄。時固始弱冠，奏記說蒼曰：`奏，進也。記，書也。前書待詔鄭朋奏記於蕭望之，奏記自朋始也。`

　　將軍以周、邵之德，立乎本朝，承休明之策，建威靈之號，`號驃騎將軍也。`昔在周公，今也將軍，詩書所載，未有三此者也。`唯蒼與周公二人而已。`傳曰：「必有非常之人，然後有非常之事；有非常之事，然後有非常之功。」`司馬相如喻蜀之辭。`固幸得生於清明之世，豫在視聽之末，私以螻螘竊觀國政，`螻螘謂細微也。`誠美將軍擁千載之任，躡先聖之蹤，`千載謂自周公至明帝時千餘載也。先聖謂周公也。`體弘懿之姿，據高明之埶，博貫庶事，服膺六蓺，白黑簡心，求善無猒，`淮南子曰：「聖人見是非，若白黑之別於目。」左傳曰「求善不猒」也。`採擇狂夫之言，不逆負薪之議。`負薪，賤人也。三略曰「負新之諾，廊廟之言」也。`竊見幕府新開，廣延羣俊，四方之士顛倒衣裳。`詩曰：「東方未明，顛倒衣裳。」言士爭歸之怱遽也。`將軍宜詳唐、殷之舉，察伊、皐之薦，`堯舉皐陶，湯舉伊尹。`令遠近無偏，幽隱必達，期於緫覽賢才，收集明智，為國得人，以寧本朝。則將軍養志和神，優游廟堂，光名宣於當世，遺烈著於無窮。

　　竊見故司空掾桓梁，宿儒盛名，冠德州里，七十從心，行不踰矩，`論語孔子曰：「七十而縱心所欲，不踰矩。」言恣心之所為，皆闇合於法則。`蓋清廟之光暉，當世之俊彥也。`詩周頌曰：「於穆清廟，肅雍顯相，濟濟多士，執文之德。」鄭玄注曰：「顯，光也。」言桓梁可參多士，助祭於清廟為光暉也。爾雅曰：「髦，俊也。」美士為彥。`京兆祭酒晉馮，結髮修身，白首無違，好古樂道，玄默自守，古人之美行，時俗所莫及。扶風掾李育，`育字元春，見儒林傳。`經明行著，敎授百人，客居杜陵，茅室土階。京兆、扶風二郡更請，徒以家貧，數辭病去。溫故知新，論議通明，廉清修絜，行能純備，雖前世名儒，國家所器，韋、平、孔、翟，無以加焉。`韋賢、平當、孔光、翟方進也。流俗本「平」字作「玄」，誤。`宜令考績，以參萬事。京兆督郵郭基，孝行著於州里，經學稱於師門，政務之績，有絕異之效。如得及明時，秉事下僚，進有羽翮奮翔之用，退有杞梁一介之死。`說苑曰：「趙簡子遊於西河而歎曰：『安得賢士而與處焉？』舟人吉桑對曰：『鴻鵠高飛，所恃者六翮也。背上之毛，腹下之毳，加之滿把，飛不能為之益高。不知門下左右客千人，亦有六翮之用乎？將盡毛毳也？』」又曰「齊莊公攻莒，杞梁與華周進鬬，壞軍陷陣，三軍不敢當。至莒城下，殺二十七人而死」也。`涼州從事王雍，躬卞嚴之節，文之以術蓺，`卞嚴，卞莊子也。新序曰：「卞莊子好勇，養母，戰而三北，交遊非之，國君辱之。莊子受命，顏色不變。及母死三年，齊與魯戰，莊子請從。至，見於將軍曰：『初獨與母處，是以戰而三北。今母沒矣，請塞責。』遂赴敵而鬬，獲甲首而獻，曰：『夫三北，以養母也。吾聞之，節士不以辱生。』遂殺十人而死。」論語孔子曰：「卞莊子之勇，冉求之蓺，文之以禮樂。」`涼州冠蓋，未有宜先雍者也。古者周公一舉則三方怨，曰「奚為而後己」。`孫卿子曰：「周公東征，西國怨，曰：『何獨不來也！』南征而北國怨，曰：『何獨後我也！』」`宜及府開，以慰遠方。弘農功曹史殷肅，`固集「殷」作「段」。`達學洽聞，才能絕倫，誦詩三百，奉使專對。此六子者，皆有殊行絕才，德隆當世，如蒙徵納，以輔高明，此山梁之秋，夫子所為歎也。`秋猶時也。論語孔子曰：「山梁雌雉，時哉！」`昔卞和獻寶，以離斷趾，`離，被也。斷趾，刖足也。事見韓子。`靈均納忠，終於沈身，`屈原字靈均，納忠於楚，終不見信，自沈於汨羅之水而死。`而和氏之璧，千載垂光，屈子之篇，萬世歸善。願將軍隆照微之明，信日昃之聽，`信音申。`少屈威神，咨嗟下問，令塵埃之中永無荊山、汨羅之恨。

蒼納之。

父彪卒，歸鄉里。固以彪所續前史未詳，乃潛精研思，欲就其業。旣而有人上書顯宗，告固私改作國史者，有詔下郡，收固繫京兆獄，盡取其家書。先是扶風人蘇朗偽言圖讖事，下獄死。固弟超恐固為郡所覈考，不能自明，乃馳詣闕上書，得召見，具言固所著述意，而郡亦上其書。顯宗甚竒之，召詣校書部，`前書固敘傳曰：「永平中為郎，典校祕書。」`除蘭臺令史，`漢官儀曰：「蘭臺令史六人，秩百石，掌書劾奏。」`與前睢陽令陳宗、長陵令尹敏、司隷從事孟異共成世祖本紀。遷為郎，典校祕書。固又撰功臣、平林、新市、公孫述事，作列傳、載記二十八篇，奏之。帝乃復使終成前所著書。

固以為漢紹堯運，以建帝業，至於六世，史臣乃追述功德，`六代謂武帝，史臣謂司馬遷也。`私作本紀，編於百王之末，厠於秦、項之列，`史記起自黃帝，漢最居其末也。`太初以後，闕而不錄，故探撰前記，綴集所聞，以為漢書。起元高祖，終于孝平王莽之誅，十有二世，二百三十年，`高、惠、呂后、文、景、武、昭、宣、元、成、哀、平十二代也。并王莽合二百三十年。`綜其行事，傍貫五經，上下洽通，為春秋考紀、表、志、傳凡百篇。`紀十二，表八，志十，列傳七十，合百篇。前書音義曰：「春秋考紀謂帝紀也。言考覈時事，具四時以立言，如春秋之經。」`固自永平中始受詔，潛精積思二十餘年，至建初中乃成。當世甚重其書，學者莫不諷誦焉。

自為郎後，遂見親近。時京師脩起宮室，濬繕城隍，而關中耆老猶望朝廷西顧。固感前世相如、壽王、東方之徒，造搆文辭，終以諷勸，`相如作上林、子虛賦，吾丘壽王作士大夫論及驃騎將軍頌，東方朔作客難及非有先生論，其辭並以諷喻為主也。`乃上兩都賦，盛稱洛邑制度之美，以折西賔淫侈之論。其辭曰：

　　有西都賔問於東都主人曰：`中興都洛陽，故以東都為主，而謂西都為賔也。`「蓋聞皇漢之初經營也，甞有意乎都河洛矣。輟而弗康，寔用西遷，作我上都。主人聞其故而覩其制乎？」`皇，大也。尚書曰：「厥旣得吉卜則經營。」高祖五年，劉敬說上都關中，上疑之。左右大臣皆山東人，多勸都洛陽，此為有意都河洛矣。張良曰：「洛陽其中小不過數百里，四面受敵，非用武之國。關中金城千里，天府之國也。」於是上即日西都關中，此為輟而弗康也。輟，止也。康，安也。`主人曰：「未也。願賔攄懷舊之蓄念，`廣雅曰攄，舒也。`發思古之幽情，博我以皇道，弘我以漢京。」賔曰：「唯唯。」

　　漢之西都，在于雍州，寔曰長安。`前書音義曰：「長安本秦之鄉名，高祖都焉。」`左據函谷、二崤之阻，表以泰華、終南之山。`函谷，關名也。左傳曰「崤有二陵，其南陵夏后皐之墓，其北陵文王之所避風雨」，故曰二崤。太華，山也，山海經曰，華首之西六十里曰太華。終南，長安南山也。詩曰：「終南何有。」注云：「終南，周之名山中南也。」`右界襃斜、隴首之險，帶以洪河、涇、渭之川。`襃斜，谷名，南口曰襃，北口曰斜，在今梁州。隴首，山名，在今秦州。洪，大也。`華實之毛，則九州之上腴焉；防禦之阻，則天下之奧區焉。`華實之毛謂草木也。左傳曰：「食土之毛。」前書曰：「秦地九州膏腴。」尚書雍州「厥田上上」。防禦謂關禁也。楊雄衞尉箴曰：「設置山險，盡為防禦。」奧，深也。言秦地險固，為天下深奧之區域。`是故橫被六合，三成帝畿，`前書音義曰：「關西為橫。」被猶及也。呂氏春秋曰：「神明通于六合。」高誘注云：「四方上下為六合。」周禮曰：「方千里曰王畿。」三成謂周、秦、漢並都之也。`周以龍興，秦以虎視。`龍興虎視，喻盛彊也。孔安國尚書序曰：「漢室龍興。」易曰：「虎視眈眈。」`及至大漢受命而都之也，仰寤東井之精，俯協河圖之靈，`寤猶曉也。協，合也。高祖至霸上，五星聚於東井。又河圖曰：「帝劉季，日角戴勝，斗匈龍股，長七尺八寸。昌光出軫，五星聚井，期之興，天授圖，地出道，予張兵鈐劉季起。」東井，秦之分野，明漢當代秦都關中。`奉春建策，留侯演成，`奉春君，婁敬也。春者，四時之始。婁敬亦始建遷都之策，故以號焉。留侯，張良也。蒼頡篇曰：「演者引也。」`天人合應，以發皇明，乃眷西顧，寔惟作京。`天謂五星聚東井也。人謂婁敬等進說也。皇明謂高祖也。西顧謂入關也。詩云：「乃眷西顧。」`於是睎秦領，睋北阜，挾酆霸，據龍首。`睎，望也，音希。睋，視也，音蛾。秦領在今藍田東南。北阜即今三原縣北有高阜，東西橫亘者是也。豐水出鄠縣南山豐谷。霸水出藍田谷。三秦記曰：「龍首山六十里，頭入渭水，尾達樊川。」在傍曰挾，在上曰據也。`圖皇基於億載，度宏規而大起，肇自高而終平，世增飾以崇麗，歷十二之延祚，`肇，始也。始自高祖，終於平帝，為十二代也。`故窮奢而極侈。建金城其萬雉，呀周池而成淵，披三條之廣路，立十二之通門。`金城言堅固也。張良曰：「金城千里。」杜預注左傳云：「方丈為堵，三堵為雉。」字林曰：「呀，大空也。」音火加反。周禮：「國方九里，旁三門。」每門有大路，故曰三條。鄭玄注周禮云「天子城十二門，通十二子」也。`內則街衢洞達，閭閻且千，九市開場，貨別隧分，人不得顧，車不得旋，闐城溢郭，傍流百廛，紅塵四合，煙雲相連。`字林曰：「閭，里門也。閻，里中門也。」且千，言多也。漢宮閣疏曰：「長安九市，其六在道西，三在道東。」隧，列肆道也。鄭玄注禮記曰：「廛，市物邸舍也。」`於是旣庶且富，娛樂無疆，都人士女，殊異乎五方，游士擬於公侯，列肆侈於姬、姜。`論語：「子適衞，冉有僕。子曰：『庶矣哉！』冉有曰：『  

旣庶矣，又何加焉？』曰：『富之。』」詩周頌云：「惠我無疆。」疆，境也。詩小雅曰：「彼都人士。」毛萇注云：「城郭之域曰都。」五方謂四方及中央也。前書曰：「秦地五方雜錯。」鄭玄注周禮曰：「肆，市中陳物處也。」杜元凱注左傳云「姬、姜大國之女」也。`鄉曲豪俊游俠之雄，節慕原、甞，名亞春、陵，連交合衆，騁騖乎其中。`豪俊游俠謂朱家、郭解、原涉之類也。原、甞謂平原君趙勝、孟甞君田文也，春、陵謂春申君黃歇、信陵君無忌也，並招致賔客，名高天下也。`

　　若乃觀其四郊，浮遊近縣，則南望杜、霸，北眺五陵，名都對郭，邑居相承，英俊之域，黻冕所興，冠蓋如雲，七相五公。`浮遊謂周流也。杜、霸謂杜陵、霸陵，在城南，故南望也。五陵謂長陵、安陵、陽陵、茂陵、平陵，在渭北，故北眺也。並徙人以置縣邑，故云名都對郭。蒼頡篇曰：「黻，綬也。冕，冠也。」其所徙者皆豪右、富貲、吏二千石，故多英俊冠蓋之人。如雲，言多也。詩曰：「出其東門，有女如雲。」七相謂丞相車千秋，長陵人，黃霸、王商，並杜陵人也，韋賢、平當、魏相、王嘉，並平陵人也。五公謂田蚡為太尉，長陵人，張安世為大司馬，朱博為司空，並杜陵人，平晏為司徒，韋賞為大司馬，並平陵人也。`與乎州郡之豪桀，五都之貨殖，三選七遷，充奉陵邑，蓋以彊幹弱枝，隆上都而觀萬國。`前書音義曰：「五都謂洛陽、邯鄲、臨淄、宛、成都也。」三選，選三等之人，謂徙吏二千石及高貲富人及豪桀并兼之家於諸陵，蓋以彊幹弱枝，非獨為奉山園也。見前書。自元帝已後不遷，故唯七焉。爾雅曰：「觀，指示也。」「選」或為「徙」，義亦通。`封畿之內，厥土千里，逴犖諸夏，兼其所有。`前書曰：「秦地沃野千里，人以富饒。」逴犖猶超絕也。逴音卓。犖音呂角反。諸夏謂中國也。`其陽則崇山隱天，幽林穹谷，陸海珍藏，藍田美玉，商、洛緣其隈，鄠、杜濵其足，`穹谷，深谷。東方朔曰：「漢興，去三河之地，止灞、滻之西，都涇、渭之南，此謂天下陸海之地也。」范子計然曰：「玉出藍田。」商及上洛皆縣名。隈，山曲也。濵猶近也。鄠、杜，二縣名，近南山之足。爾雅云：「麓，山足也。」`源泉灌注，陂池交屬，竹林果園，芳草甘木，郊野之富，號曰近蜀。`孔安國注尚書曰：「澤障曰陂，停水曰池。」前書曰：「巴、蜀土地肥美，有山林竹樹蔬食果實之饒。」今南山亦有之，與巴、蜀相類，故曰近蜀。爾雅曰：「邑外曰郊，郊外曰野。」`其陰則冠以九嵕，陪以甘泉，乃有靈宮起乎其中。秦、漢之所極觀，淵、雲之所頌歎，於是乎存焉。`陰謂北也。九嵕山尤高峻，故稱冠云。甘泉山在雲陽北，秦始皇於上置林光宮，漢又起甘泉宮、益壽、延壽館、通天臺，故云「秦、漢之所極觀」。王襃字子泉，作甘泉頌，楊子雲作甘泉賦，故云「泉、雲頌歎」。`下有鄭、白之沃，衣食之源，隄封五萬，疆埸綺分，溝塍刻鏤，原隰龍鱗，決渠降雨，荷臿成雲，五穀垂穎，桑麻敷棻。`史記曰：「韓使水工鄭國說秦，令引涇水為渠，傍北山，東注洛，溉田四萬餘頃，名曰鄭國渠。」武帝時，趙中大夫白公奏穿渠引涇水，首起谷口，尾入櫟陽，溉田四千餘頃，因名白渠。時人歌之曰：「田於何所？池陽谷口。鄭國在前，白渠起後。舉臿為雲，決渠為雨。涇水一石，其泥數斗。且溉且糞，長我禾黍。衣食京師，億萬之口。」前書曰：「天子畿方千里，隄封百萬井。」音義曰：「隄謂積土為封限也，音丁奚反。」廣雅曰：「埸，界也。」音亦。周禮曰：「夫閒有遂，十夫有溝。」說文曰：「塍，田畦也。」塍音繩。刻鏤謂交錯如鏤也。爾雅曰：「高平曰原，下溼曰隰。」言如龍鱗之五色也。五穀，黍、稷、菽、麥、稻也。小爾雅曰：「禾穗謂之穎。」小爾雅曰：「敷，布也。」棻，茂盛也，音芬。`東郊則有通溝大漕，潰渭洞河，泛舟山東，控引淮、湖，與海通波。`漕，水運也。蒼頡篇曰：「潰，傍決也。」前書武帝穿漕渠通渭。史記曰：「滎陽下引河東南為鴻溝，以與淮、泗會。」`西郊則有上囿禁苑，林麓藪澤，陂池連乎蜀、漢，繚以周牆四百餘里，離宮別館三十六所，神池靈沼，往往而在。`上囿謂林苑也。穀梁傳曰：「林屬於山為麓。」鄭玄注周禮曰：「澤無水曰藪。」繚猶繞也，音了。三輔黃圖曰：「上林有建章、承光等一十一宮，平樂、繭觀等二十五，凡三十六所。」三秦記曰：「昆明池中有神池，通白鹿原。」詩曰：「王在靈沼。」`其中乃有九真之麟，大宛之馬，黃支之犀，條枝之鳥，踰崐崘，越巨海，殊方異類，至三萬里。`宣帝詔曰：「九真郡獻竒獸。」晉灼漢書注云：「駒形，麟色，牛角。」武帝時，李廣利斬大宛王首，獲汗血馬來。又黃支國自三萬里貢生犀。條支國臨西海，有大鳥，卵如甕。條支與安息接，武帝時，安息國發使來獻之。又曰：「崐崘山高二千五百里。」並見前書。`

　　其宮室也，體象乎天地，經緯乎陰陽，據坤靈之正位，放泰紫之圓方。`圓象天，方象地。南北為經，東西為緯。楊雄司空箴曰：「普彼坤靈，侔天作合。」放，象也。太、紫謂太微、紫宮也。劉向七略曰：「明堂之制：內有太室，象紫宮；南出明堂，象太微。」春秋合誠圖曰：「太微，其星十二，四方。」史記天官書曰：「環之匡衞十二星，藩臣，皆曰紫宮。」是太微方而紫宮圓也。`樹中天之華闕，豐冠山之朱堂，因瑰材而究竒，抗應龍之虹梁，列棼橑以布翼，荷棟桴而高驤。`列子曰：「周穆王作中天之臺。」說文曰：「闕，門觀也。」前書蕭何作東闕、北闕。豐，大也。冠山謂在山之上也。埤蒼曰：「瑰瑋，珍竒也。」廣雅曰：「有翼曰應龍。」梁作應龍之形，而又曲如虹也。說文曰：「棼，複屋之棟。」橑，椽也。翼，屋之四阿也。荷，負也。驤，舉也。爾雅曰：「棟謂之桴。」音浮。`雕玉瑱以居楹，裁金璧以飾璫，發五色之渥采，光爓朗以景彰。`廣雅曰：「磌，礩也。」音田。「瑱」與「磌」通。楹，柱也。雕玉為礩以承柱也。上林賦曰：「華榱璧璫。」韋昭注曰：「璫，榱頭也。」渥，光潤也。爓音豔。`於是左墄右平，重軒三階，閨房周通，門闥洞開，列鍾虡於中庭，立金人於端闈，仍增崖而衡閾，臨峻路而啟扉。`摯虞決疑要注曰：「墄者為階級，平者以文塼相亞次也。」「域」亦作「墄」。言階級勒墄然，音七則反。王逸楚辭注曰：「軒，樓板也。」周禮夏后氏「世室九階」，鄭玄注云「南面三階，三面各二」也。爾雅曰：「宮中之門謂之闈，小者謂之閨。」簴以懸鍾也。史記：「秦始皇收天下兵器，聚之咸陽，銷以為金人十二，置宮中。」端闈，宮正門也。三輔黃圖曰：「秦宮殿端門四達，以則紫宮。」仍，因也。衡，橫也。閾，門限。`徇以離殿別寢，承以崇臺閒館，煥若列星，紫宮是環。`徇猶繞也。崇，高也。閒音閑。煥，明也。言周回宮館，明若列星之環繞紫宮也。環，協韻音宦。`清涼宣溫，神仙長年，金華玉堂，白虎麒麟，區宇若玆，不可殫論。`三輔黃圖曰：「未央宮有清涼殿、宣室殿、中溫室殿、金華殿、大玉堂殿、中白虎殿、麒麟殿，長樂宮有神仙殿。」殫，盡也。`增槃業峨，登降炤爛，殊形詭制，每各異觀，乘茵步輦，唯所息宴。`增，重也。槃，屈也。業峨，高也。業音五臘反。峨音我。詭，異也。茵，褥也。駕人曰輦。`後宮則有掖庭椒房，后妃之室，合歡增成，安處常寧，茞若椒風，披香發越，蘭林蕙草，鴛鸞飛翔之列。`漢官儀曰：「婕妤以下皆居掖庭。」三輔黃圖曰：「長樂宮有椒房殿。」前書曰：「班婕妤居增成舍。」桓譚新論曰：「董賢女弟為昭儀，居舍號曰椒風。」漢宮閣名長安有披香殿、鴛鸞殿、飛翔殿。餘未詳。`昭陽特盛，隆乎孝成，屋不呈材，牆不露形，裛以藻繡，絡以綸連，隨侯明月，錯落其閒，金釭銜璧，是為列錢，翡翠火齊，流燿含英，懸黎垂棘，夜光在焉。`昭陽殿，成帝趙昭儀所居也。說文曰：「裛，纏也。」音於業反。綸，糾，青絲綬也。「綸」或作「編」。淮南子曰：「隨侯之珠，和氏之璧。」高誘注云：「隨侯行見大蛇傷，以藥傅之。後蛇銜珠以報之，因曰隨侯珠。」說文曰：「釭，轂鐵也。」音江，又音工。謂以黃金為釭，其中銜璧，納之於壁帶，為行列歷歷如錢也。前書曰：「昭陽殿璧帶，往往為黃金釭，函藍田玉璧，明珠翠羽飾之。」異物志曰：「翠鳥形如燕，赤而雄曰翡，青而雌曰翠，其羽可以飾幃帳。」韻集曰：「火齊，珠也。」戰國策曰：「應侯謂秦王曰『梁有縣黎』。」左傳曰：「晉荀息請以垂棘之璧假道於虞。」言懸黎、垂棘之玉，並夜有光輝也。`於是玄墀釦切，玉階彤庭，碝磩采緻，琳珉青熒，珊瑚碧樹，周阿而生。`前書曰：「昭陽殿中庭彤朱，而殿上髹漆。」髹音休。漆黑故曰玄。墀，殿上地也。又曰；「切皆銅沓，黃金塗，白玉階。」釦音口。碝、磩，琳、珉，竝石次玉者。碝音而兖反，磩音戚。綵緻，其文理密也。青熒，其光色也。漢武故事曰：「武帝起神堂，植玉樹，葺珊瑚為枝，以碧玉為葉。」淮南子曰：「崐崘山有碧樹在其北。」高誘注云：「碧，青石也。」謂以珠玉假為樹而植之於殿曲。阿，曲也。`紅羅颯纚，綺組繽紛，精曜華燭，俯仰如神。`薛綜注西京賦曰：「颯纚，長袖貌。颯音素合反，纚音山綺反。」綺，文繒也。組，綬也。繽紛，盛貌。燭，照也。言精彩華飾照燿也。戰國策張儀謂秦王曰：「彼周、鄭之女，粉白黛黑立於衢，非知而見之者以為神也。」`後宮之號，十有四位，窈窕繁華，更盛迭貴，處乎斯列者，蓋以百數。`前書曰：「漢興，因秦之稱號，正嫡稱皇后，妾皆稱夫人。凡十四等，有昭儀、婕妤、娙娥、傛華、美人、八子、充衣、七子、良人、長使、少使、五官、順常，是為十三等；又有無涓、共和、娛靈、保林、良使、夜者，秩祿同，共為一等，合十四位也。」窈窕，幽閑也。繁華，美麗也。百數謂以百而數之也。`左右廷中，朝堂百僚之位，蕭曹魏邴，謀謨乎其上。`蕭何、曹參並沛人，魏相字弱翁，濟陰人，邴吉字少卿，魯國人，並為丞相。`佐命則垂統，輔翼則成化，流大漢之愷悌，蕩亡秦之毒螫。`李陵書曰：「其餘佐命立功之士。」司馬相如曰：「垂統理順易繼也。」統，業也。禮記曰：「保者慎其身以輔翼之。」愷，樂也。悌，易也。楊雄長楊賦曰：「今朝廷出愷悌，行簡易。」王襃四子講德論曰：「秦之處位任政者，並施毒螫。」前書曰：「孝惠、高后之時，海內得離戰國之苦，君臣俱欲無為，而天下晏然，衣食滋殖。」又曰：「近觀漢相，高祖開基，蕭、曹為冠。孝宣中興，丙、魏有聲。」是時黜陟有序，衆職修理，公卿多稱其位，海內興於禮讓也。`故令斯人揚樂和之聲，作畫一之歌，功德著於祖宗，膏澤洽于黎庶。`孔叢子曰：「古之帝王，功成作樂，其功善者其樂和。」前書曰，蕭何薨，曹參代之，百姓歌之曰：「蕭何為法，較若畫一，曹參代之，守而勿失。」祖宗謂高祖、中宗也。`又有天祿石渠，典籍之府，命夫諄誨故老，名儒師傅，講論乎六蓺，稽合乎同異。`三輔故事曰：「天祿、石渠並閣名，在未央宮北，以閣祕書。」諄誨謂殷勤敎告也。詩大雅曰：「誨爾諄諄。」鄭玄注云：「我敎告王，口語諄諄然。」諄音之純反。六蓺謂詩、書、禮、樂、易、春秋也。稽，考也。前書，甘露中詔諸儒講五經同異，令蕭望之平奏其議。`又有承明金馬，著作之庭，大雅宏達，於茲為羣，元元本本，周見洽聞，啟發篇章，校理祕文。`承明，殿前之廬也。金馬，署名也。門有銅馬，故名金馬門，待詔者皆居之。宏亦大也。元其元，本其本。祕文，祕書也。孝經鉤命決曰「丘掇祕文」也。`周以鉤陳之位，衞以嚴更之署，緫禮官之甲科，羣百郡之廉孝。`周，環也。前書音義曰：「鉤陳，紫宮外星也，宮衞之位亦象之。」嚴更之署，行夜之司也。禮官，奉常也，有博士掌試策，考其優劣，為甲乙之科，即前書曰「太常以公孫弘為下第」是也。言百郡，舉全數。前書又曰：「興廉舉孝。」`虎賁贅衣，閹尹閽寺，陛戟百重，各有攸司。`虎賁，宿衞之臣。贅衣，主衣之官。贅，綴也，音之銳反。尚書曰：「綴衣虎賁。」閹尹、閽寺並宦官，周禮有閹人、寺人。陛戟，執戟於陛也。百重，言多也。攸，所也。司，主也，協韻音伺。`周廬千列，徼道綺錯。`廬謂宿衞之廬，周於宮也。千列，言多也。史記：「衞令曰周廬，設卒甚謹。」徼道，徼巡之道。綺錯，交錯也。前書曰「中尉掌徼巡京師」也。`輦路經營，脩涂飛閣。`前書音義曰：「輦道，閣道也。」「涂」亦「塗」也，古字通用。`自未央而連桂宮北，彌明光而絙長樂，陵墱道而超西墉，混建章而外屬，設璧門之鳳闕，上柧棱而捿金雀。`未央宮在西，長樂宮在東，桂宮、明光宮在北，言飛閣相連也。墱，陛級也，音丁鄧反。墉，城也。混，同也。建章宮在城西。屬，連也。前書曰：「建章宮，其東則鳳闕門，高二十餘丈，其南有璧門之屬。」說文曰「柧棱，殿堂上最高之處也。」柧音孤，棱音力登反。其上棲金雀焉。三輔故事曰「建章宮闕上有銅鳳皇」，即金雀也。`內則別風之嶕嶢，眇麗巧而竦擢，張千門而立萬戶，順陰陽以開闔。`三輔故事曰：「建章宮東有折風闕。」關中記曰：「折風一名別風。」嶕嶢，高也。嶕音焦，嶢音堯。前書曰，建章宮度為千門萬戶。合謂之陰，開謂之陽。易曰：「闔戶謂之坤，闢戶謂之乾。」`爾乃正殿崔巍，層構厥高，臨乎未央，經駘盪而出馺娑，洞枍詣與天梁，上反宇以蓋戴，激日景而納光。`正殿即前殿也。層，重也。臨乎未央，言高之極也。關中記建章宮有駘盪、馺娑、枍詣殿。天梁亦宮名也。駘音殆，盪音蕩。馺音素合反，娑音素可反。枍音烏計反。小雅曰：「蓋戴，覆也。」反宇謂飛檐上反也。激日謂日影激入於殿內也。`神明鬱其特起，遂偃蹇而上躋，軼雲雨於太半，虹霓回帶於棼楣，雖輕迅與僄狡，猶愕眙而不敢階。`神明，臺名也。躋，升也。偃蹇，高貌也。軼，過也。前書音義曰：「凡數三分有二為太半。」說文曰：「棼，棟也。」爾雅曰：「楣謂之梁。」郭璞云：「門戶上橫梁也。」方言曰：「僄，輕也。」音匹妙反。鄭玄注禮記曰：「狡，疾也。」字書曰：「愕，驚也。」音五各反。字林曰：「眙，驚貌也。」音丑吏反。`攀井幹而未半，目眴轉而意迷，舍櫺檻而郤倚，若顛墜而復稽，魂怳怳以失度，巡回涂而下低。`井幹，樓名也。前書曰：「武帝作井幹樓，高五十丈，輦道相屬焉。」蒼頡篇曰：「眴，視不明也。」音眩。櫺檻，樓上欄楯也。櫺音零。稽，留也。`旣懲懼於登望，降周流以彷徨，步甬道以縈紆，又杳窱而不見陽。`淮南子曰：「甬道相連。」高誘注云：「甬道，飛閣複道也。」廣雅曰：「窈窱，深也。」「杳」與「窈」通。窱音它鳥反。陽，明也。旣創前之登望，乃下巡於複道，宮宇深邃，又不見明者。`排飛闥而上出，若游目於天表，似無依之洋洋。`飛闥，閣上門也。王逸注楚辭曰：「洋洋，無所歸貌。」`前唐中而後太液，攬滄海之湯湯，揚波濤於碣石，激神嶽之嶈嶈，濫瀛洲與方壺，蓬萊起乎中央。`前書曰：「建章宮，其西唐中數十里。」音義曰：「唐，庭也。」其北太液池中有蓬萊、方丈、瀛洲、壺梁，象海中神山。湯湯，流貌也。蒼頡篇曰：「濤，大波也。」碣石，海畔山也。說文曰：「濫，泛也。」列子曰：「海中有神山，一曰岱輿，二曰員嶠，三曰方壺，四曰瀛洲，五曰蓬萊。」`於是靈草冬榮，神木叢生，巖峻崔崒，金石崢嶸。`靈草、神本謂不死藥也。史記曰：「海中神山，仙人不死藥在焉。」崢嶸，高峻也。崔音徂回反，崒音才律反。崢音仕耕反，嶸音宏。`抗仙掌與承露，擢雙立之金莖，軼埃壒之混濁，鮮顥氣之清英。`前書曰，武帝時作銅柱承露僊人掌之屬。三輔故事云：「建章宮承露槃，高二十丈，大七圍，以銅為之。上有仙人掌承露，和玉屑飲之。」金莖即銅柱也。軼，過也。埃壒，塵也。鮮，絜也。說文曰：「顥，白貌。」音皓。`騁文成之丕誕，馳五利之所刑，庶松喬之羣類，時游從乎斯庭，實列仙之攸館，匪吾人之所寧。`丕，大也。誕，欺也。前書曰：「齊人李少翁以方士見上，上拜為文成將軍，言於上曰：『即欲與神通，宮室被服非象神，神物不至。』乃作甘泉宮，中為臺，畫天、地、泰一諸鬼神，而置祭具以致天神。」又曰：「膠東人欒大多方略而敢為大言，言曰：『臣常往東海中，見安期、羨門之屬。』乃拜為五利將軍。」刑，法也。列仙傳曰：「赤松子者，神農時雨師也，服水玉以敎神農。」又曰：「王子喬者，周靈王太子晉，道士浮丘公接以上嵩山。」`

　　爾乃盛娛游之壯觀，奮大武乎上囿，因茲以威戎夸狄，燿威而講事。`大武謂大陳武事也。月令「孟冬之月，天子乃命將帥講武，習射御」也。`命荊州使起鳥，詔梁野而驅獸，毛羣內闐，飛羽上覆，接翼側足，集禁林而屯聚。`荊州，江、湘之地，其俗習於捕鳥，故使起之。梁野，巴、漢之人，其俗習於逐獸，故使其人驅之。闐音田。聚音才諭反。`水衡虞人，理其營表，種別羣分，部曲有署。`前書曰：「上林苑屬水衡都尉。虞人，掌山澤之官。」周禮曰：「虞人萊所田之野為表。」鄭司農曰：「表，所以識正行列也。」續漢書「將軍領軍皆有部，大將軍營五部，部校尉一人，部下有曲，曲有軍候一人」也。`罘罔連紘，籠山絡野，`鄭玄注禮記曰：「獸罟曰罘。」音浮。紘，罘之綱。`列卒周帀，星羅雲布。於是乘鑾輿，備法駕，帥羣臣，披飛廉，入苑門。`蔡邕獨斷曰：「天子至尊，不敢渫瀆言之，故託於乘輿。天子車駕有大駕、法駕、小駕。大駕則公卿奉引，備千乘萬騎。法駕，公卿不在鹵簿中，唯執金吾奉引，侍中驂乘。」飛廉，館名也，武帝所作。前書音義曰：「飛廉，神禽，能致風氣，身似鹿，頭如雀，有角而蛇尾，文如豹文。於館上作之，因以名焉。」`遂繞酆鎬，歷上蘭，六師發冑，百獸駭殫，震震爚爚，雷奔電激，草木塗地，山淵反覆，蹂蹸其十二三，乃拗怒而少息。`酆，文王所都，在鄠縣東。鎬，武王所都，在上林苑中。三輔黃圖云，上林苑有上蘭觀。尚書曰：「司馬掌邦政，統六師。」又曰：「百獸率舞。」駭殫，言驚懼也。震震爚爚，奔走之貌。爚音躍。塗，污也。反覆猶傾動也。車騎旣多，視之眩亂，有似傾動。蹂，踐也，音汝九反。蹸，轢也，音力刃反。拗猶抑也，音於六反。言且抑六師之怒而少停也。`爾乃期門佽飛，列刃鑽鍭，要趹追蹤，鳥驚觸絲，獸駭值鋒，機不虗掎，弦不再控，矢無單殺，中必疊雙，颮颮紛紛，矰繳相纏，風毛雨血，灑野蔽天。`前書曰，武帝與北地良家子期於殿門，故號「期門」。又曰：「募佽飛射士」。音義：「佽飛，本秦左弋官也。武帝改為佽飛官，有一令九丞，在上林中。紡矰繳，弋鳧鴈，歲萬頭，以供宗廟。」蒼頡篇曰：「攢，聚也。」「鑽」與「攢」通。爾雅曰：「金鏃翦羽謂之鍭。」音侯。廣雅曰：「趹，奔也。」音決。機，弩牙也。說文曰：「掎，偏引也。」音居綺反。颮颮紛紛，衆多也。說文曰：「颮，古飆字。」鄭玄注周禮曰：「結繳於矢謂之矰。」矰，高也。`平原赤，勇士厲，猨狖失木，豺狼攝竄。`郭璞注山海經曰：「猨似猴而大，臂長，便捷，色黑。」蒼頡書曰：「狖似狸。」音以救反。淮南子曰：「猨狖顛蹶而失木枝。」懾，懼也，音之葉反。竄，走也，協韻音七外反。`爾乃移師趨險，並蹈潛穢，窮虎奔突，狂兕觸蹷。`潛，深也。穢謂榛蕪之林，虎兕之所居也。爾雅曰：「兕似牛。」郭璞曰：「一角，青色，重千斤。」廣雅曰：「蹷，跳也。」音居衞反。`許少施巧，秦成力折，掎僄狡，扼猛噬，脫角挫脰，徒搏獨殺。`許少、秦成，並未詳。僄狡，獸之輕捷者。說文曰：「搤，捉也。」音戹。「搤」與「扼」通。噬，囓也。挫，折也。脰，頸也。徒，空也。謂空手搏殺之也。爾雅曰：「暴虎，徒搏也。」殺音所界反。`挾師豹，拖熊螭，頓犀犛，曳豪羆，超逈壑，越峻崖，蹷巉巖，鉅石隤，松栢仆，叢林摧，草木無餘，禽獸殄夷。`師，師子也。說文曰：「拖，曳也。」音徒可反。杜預注左傳云：「螭，山神，獸形。」郭璞注山海經曰：「犀似牛而豬頭，黑色，有三角，一在頂上，一在額上，一在鼻上。犛牛黑色，出西南徼外。」犛音力之反。爾雅曰：「羆似熊而黃。」巉巖，山石高峻之貌也。殄，盡也。夷猶殺也。`於是天子乃登屬玉之館，歷長楊之榭，覽山川之體埶，觀三軍之殺獲，原野蕭條，目極四裔，禽相鎮厭，獸相枕藉。`前書，宣帝幸萯陽宮屬玉觀。音義曰：「屬玉，水鳥也，似鵁鶄，於觀上作之，因以名焉。」三輔黃圖曰：「上林有長揚宮。」鄭玄注禮記曰：「土高曰臺，有木曰榭。」獲，協韻音胡卦反。楚詞曰：「山蕭條而無獸。」`然後收禽會衆，論功賜胙，陳輕騎以行炰，騰酒車而斟酌，割鮮野食，舉燧命爵。`胙，餘肉也。左傳曰：「歸胙于公。」詩小雅曰：「炰之燔之。」毛萇注曰：「以毛曰炰。」音步交反。子虛賦曰：「割鮮染輪。」孔安國注尚書曰：「鳥獸新殺曰鮮。」`饗賜畢，勞逸齊，大輅鳴鸞，容與裵回，集乎豫章之宇，臨乎昆明之池。`大輅，玉輅也。周禮曰：「凡馭輅儀以鑾和為節。」鄭玄注曰：「鑾在衡，和在軾，皆金鈴也。」三輔黃圖曰：「上林苑有豫章觀。」`左牽牛而右織女，似雲漢之無崖，茂樹蔭蔚，芳草被堤，蘭茞發色，曄曄猗猗，若摛錦布繡，燭燿乎其陂。`漢宮閣疏曰：「昆明池有二石人，牽牛、織女之象也。」雲漢，天河也。郭璞注爾雅云：「茞，香草。」音昌改反。曄曄猗猗，美茂之貌。說文曰：「摛，舒也。」`玄鶴白鷺，黃鵠鵁鸛，鶬鴰鴇鶂，鳧鷖鴻鴈，朝發河海，夕宿江漢，沈浮往來，雲集霧散。`郭璞注爾雅云：「鵁似鳧，腳近尾，略不能地行，江東謂之魚鵁。」音火交反。說文曰：「鸛，鸛雀也。」爾雅曰：「鶬，麋鴰。」音括。郭璞注曰：「即鶬鴰也，今關西呼為鴰鹿。」鴇似鴈而大，無指。音保。鶂，水鳥也。莊子曰：「白鷁之相視，眸子不運而風化。」李巡注爾雅曰：「在野曰鳧，在家曰鶩。」並鴨也。鄭玄注詩云：「鷖，鳧屬也。」音一兮反。周處風土記曰：「鷖，鷖𩿬也，以名自呼，大如雞，生卵於荷葉上。」毛萇注詩云：「大曰鴻，小曰鴈。」`於是後宮乘輚路，登龍舟，張鳳蓋，建華旗，袪黼帷，鏡清流，靡微風，澹淡浮。`埤蒼曰：「輚，卧車也。」音仕板反。淮南子曰：「龍舟鷁首，浮吹以虞。」桓譚新論曰：「乘車，玉爪、華芝及鳳皇三蓋。」上林賦曰：「乘法駕，建華旗。」高誘注淮南子曰：「袪，舉也。」澹，隨風之貌也。澹音徒濫反。淡音徒敢反。`櫂女謳，鼓吹震，聲激越，謍厲天，鳥羣翔，魚闚淵。`櫂，楫也。謳，歌也。震，協韻音真。謍，聲也，音火宏反。`招白閒，下雙鵠，揄文竿，出比目。`招猶舉也。弩有黃閒之名，此言白閒，蓋弓弩之屬。本或作「白鷳」，謂鳥也。西京雜記曰：「越王獻高帝白鷳、黑鷳各一雙。」說文曰：「揄，引也。」音投。文竿，以翠羽為文飾也。闞子曰：「魯人有好釣者，以桂為餌，鍛黃金之鉤，錯以銀碧，垂翡翠之綸。」爾雅曰：「東方有比目魚，不比不行。」`撫鴻幢，御矰繳，方舟竝騖，俛仰極樂。`廣雅曰：「幢謂之幬。」幢音直江反，即舟中之幢蓋也。本或作「罿」。罿，鳥網也，音衝。矰，弋矢也。繳，以繫箭也。方舟，並兩舟也。`遂風舉雲搖，浮遊普覽，前乘秦領，後越九嵕，`協韻音綜。`東薄河華，西涉岐雍，宮館所歷，百有餘區，行所朝夕，儲不改供。`薄，迫也。岐，山；雍，縣。在扶風。儲，積也。供，協韻音九用反。`禮上下而接山川，究休祐之所用，採遊童之歡謠，第從臣之嘉頌。`上下謂天地也。接亦祭也。究，盡也。用謂犧牷玉帛之物也。列子曰：「堯理天下五十年，不知天下理歟？亂歟？堯乃微服遊於康衢，聞兒童謠曰：『立我蒸人，莫匪爾極，不識不知，順帝之則。』」言今同於堯也。前書曰：「宣帝頗好神仙，王襃、張子僑等並待詔，所幸宮館，輒為歌頌，第其高下，以差賜帛焉。」`于斯之時，都都相望，邑邑相屬，國藉十世之基，家承百年之業，士食舊德之名氏，農服先疇之畎畒，商修族世之所鬻，工用高曾之規矩，粲乎隱隱，各得其所。`十代、百年，並舉全數也。易曰：「食舊德，貞厲終吉。」穀梁傳曰：「古者有士人、商人、農人、工人。」淮南子曰「古者至德之時，賈便其肆，農安其業，大夫安其職，而處士修其道」也。`

　　若臣者，徒觀迹乎舊墟，聞之乎故老，什分而未得其一端，故不能徧舉也。

* * *

[上卷](039.md) / [後漢書目錄](a03.md) / [下卷](040b.md) /			  

    