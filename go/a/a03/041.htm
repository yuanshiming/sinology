<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷四十一‧列傳第三十一</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷四十一 ‧ 列傳第三十一</span>   
    <hr />
                  <p class="style11">第五倫<span class="style3">曾孫種</span>　鍾離意　宋均<span class="style3">族子意</span>　寒朗</p>
                  <p>第五倫字伯魚，京兆長陵人也。其先齊諸田，<span class="style7">史記曰：「陳公子完奔齊，以陳字為田氏。」應劭注云：「始食采於田，改姓田氏。」</span>諸田徙園陵者多，故以次第為氏。</p>
                  <p>倫少介然有義行。王莽末，盜賊起，宗族閭里爭往附之。倫乃依險固築營壁，有賊，輒奮厲其衆，引彊持滿以拒之，<span class="style7">引彊謂弓弩之多力者控引之。持滿，不發也。</span>銅馬、赤眉之屬前後數十輩，皆不能下。<span class="style7">東觀記曰：「時米石萬錢，人相食，倫獨收養孤兄子、外孫，分糧共食，死生相守，鄉里以此賢之。」</span>倫始以營長詣郡尹鮮于襃，<span class="style7">風俗通曰：「武王封箕子于朝鮮，其子食采於朝鮮，因氏焉。」</span>襃見而異之，署為吏。後襃坐事左轉高唐令，<span class="style7">高唐，縣，屬平原郡，故城在今齊州祝阿縣西。</span>臨去，握倫臂訣曰：「恨相知晚。」<span class="style7">訣，別也。東觀記曰：「倫步擔往候之，留十餘日，將倫上堂，令妻子出相對，以屬託焉。」</span></p>
                  <p>倫後為鄉嗇夫，平傜賦，理怨結，得人歡心。自以為乆宦不達，遂將家屬客河東，變名姓，自稱王伯齊，載鹽往來太原、上黨，所過輒為糞除而去，<span class="style7">糞除猶埽除也。</span>陌上號為道士，親友故人莫知其處。</p>
                  <p>數年，鮮于襃薦之於京兆尹閻興，興即召倫為主簿。時長安鑄錢多姦巧，乃署倫為督鑄錢掾，領長安巿。<span class="style7">東觀記曰：「時長安巿未有秩，又鑄錢官姦軌所集，無能整齊理之者。興署倫督鑄錢掾，領長安巿，其後小人爭訟，皆云『第五掾所平，巿無姦枉』。」</span>倫平銓衡，正斗斛，巿無阿枉，百姓恱服。每讀詔書，常歎息曰：「此聖主也，一見決矣。」等輩笑之曰：「爾說將尚不下，安能動萬乘乎？」<span class="style7">華嶠書曰：「蓋延代鮮于襃為馮翊，多非法。倫數切諫，延恨之，故滯不得舉。」將謂州將。</span>倫曰：「未遇知己，道不同故耳。」</p>
                  <p>建武二十七年，舉孝廉，補淮陽國醫工長，隨王之國。光武召見，甚異之。二十九年，從王朝京師，隨官屬得會見，帝問以政事，倫因此酬對政道，帝大恱。明日，復特召入，與語至夕。帝戲謂倫曰：「聞卿為吏篣婦公，不過從兄飯，寧有之邪？」倫對曰：「臣三娶妻皆無父。少遭飢亂，實不敢妄過人食。」<span class="style7">華嶠書曰：「上復曰：『聞卿為巿掾，人有遺母一笥餅者。卿從外來見之，奪母笥，探口中餅，信乎？』倫對曰：『實無此。衆人以臣愚蔽，故為生是語也。』」</span>帝大笑。倫出，有詔以為扶夷長，<span class="style7">扶夷，縣，屬零陵郡，故城在今邵州武岡縣東北。</span>未到官，追拜會稽太守。雖為二千石，躬自斬芻養馬，妻執炊爨。受俸裁留一月糧，餘皆賤貿與民之貧羸者。會稽俗多淫祀，好卜筮。民常以牛祭神，百姓財產以之困匱，其自食牛肉而不以薦祠者，發病且死先為牛鳴，前後郡將莫敢禁。倫到官，移書屬縣，曉告百姓。其巫祝有依託鬼神詐怖愚民，皆案論之。有妄屠牛者，吏輒行罰。民初頗恐懼，或祝詛妄言，倫案之愈急，後遂斷絕，百姓以安。永平五年，坐法徵，老小攀車叩馬，嗁呼相隨，日裁行數里，不得前。倫乃偽止亭舍，陰乘船去。衆知，復追之。及詣廷尉，吏民上書守闕者千餘人。是時顯宗方案梁松事，亦多為松訟者。帝患之，詔公車諸為梁氏及會稽太守上書者勿復受。會帝幸廷尉錄囚徒，得免歸田里。身自耕種，不交通人物。</p>
                  <p>數歲，拜為宕渠令，<span class="style7">宕渠，縣，故城在今渠州流江縣東北。</span>顯拔鄉佐玄賀，賀後為九江、沛二郡守，以清絜稱，所在化行，終於大司農。</p>
                  <p>倫在職四年，遷蜀郡太守。蜀地肥饒，人吏富實，掾史家貲多至千萬，皆鮮車怒馬，<span class="style7">怒馬謂馬之肥壯，其氣憤怒也。</span>以財貨自達。倫悉簡其豐贍者遣還之，更選孤貧志行之人以處曹任，於是爭賕抑絕，<span class="style7">以財相貨曰賕，音其又反，又音求。</span>文職修理。所舉吏多至九卿、二千石，時以為知人。</p>
                  <p>視事七歲，肅宗初立，擢自遠郡，代牟融為司空。帝以明德太后故，尊崇舅氏馬廖，兄弟並居職任。廖等傾身交結，冠蓋之士爭赴趣之。倫以后族過盛，欲令朝廷抑損其權，上疏曰：「臣聞忠不隱諱，直不避害。不勝愚狷，<span class="style7">狷，狂狷也。</span>昧死自表。書曰：『臣無作威作福，其害于而家，凶于而國。』<span class="style7">尚書洪範之言。</span>傳曰：『大夫無境外之交，束脩之饋。』<span class="style7">穀梁傳之文也。束，帛也。脩，脯也。饋，遺也。</span>近代光烈皇后雖友愛天至，而卒使陰就歸國，徙廢陰興賔客；其後梁、竇之家互有非法，明帝即位，竟多誅之。自是洛中無復權戚，書記請託一皆斷絕。又譬諸外戚曰：<span class="style7">譬，曉諭也。</span>『苦身待士，不如為國，戴盆望天，事不兩施。』<span class="style7">司馬遷書曰「僕以為戴盆何以望天」也。</span>臣常刻著五臧，書諸紳帶。<span class="style7">刻著五臧，謂銘之於心也。紳謂大帶，垂之三尺。論語曰「子張書諸紳」也。</span>而今之議者復以馬氏為言。竊聞衞尉廖以布三千匹，城門校尉防以錢三百萬，私贍三輔衣冠，知與不知，莫不畢給。又聞臘日亦遺其在洛中者錢各五千，越騎校尉光，臘用羊三百頭，米四百斛，肉五千斤。臣愚以為不應經義，惶恐不敢不以聞。陛下情欲厚之，亦宜所以安之。臣今言此，誠欲上忠陛下，下全后家，裁蒙省察。」<span class="style7">「裁」與「纔」同。</span>及馬防為車騎將軍，當出征西羌，倫又上疏曰：「臣愚以為貴戚可封侯以富之，不當職事以任之。何者？繩以法則傷恩，私以親則違憲。伏聞馬防今當西征，臣以太后恩仁，陛下至孝，恐卒有纖介，難為意愛。<span class="style7">恐卒然有小過，愛而不罰，則廢法也。</span>聞防請杜篤為從事中郎，多賜財帛。篤為鄉里所廢，客居美陽，女弟為馬氏妻，恃此交通，在所縣令苦其不法，收繫論之。今來防所，議者咸致疑怪，況乃以為從事，將恐議及朝廷。今宜為選賢能以輔助之，不可復令防自請人，有損事望。<span class="style7">望，物望也。</span>苟有所懷，敢不自聞。」並不見省用。</p>
                  <p>倫雖峭直，<span class="style7">峭，峻也。</span>然常疾俗吏苛刻。及為三公，值帝長者，屢有善政，乃上疏襃稱盛美，因以勸成風德，曰：「陛下即位，躬天然之德，體晏晏之姿，<span class="style7">尚書考靈耀曰：「堯文塞晏晏。」爾雅曰：「晏晏，溫和也。」</span>以寬弘臨下，出入四年，前歲誅刺史、二千石貪殘者六人。<span class="style7">東觀漢記曰：「去年伏誅者，刺史一人，太守三人，減死罪二人，凡六人。」</span>斯皆明聖所鑒，非羣下所及。然詔書每下寬和而政急不解，務存節儉而奢侈不止者，咎在俗敝，羣下不稱故也。光武承王莽之餘，頗以嚴猛為政，後代因之，遂成風化。郡國所舉，類多辨職俗吏，殊未有寬博之選以應上求者也。陳留令劉豫，冠軍令駟協，並以刻薄之姿，臨人宰邑，專念掠殺，務為嚴苦，吏民愁怨，莫不疾之，而今之議者反以為能，違天心，失經義，誠不可不慎也。非徒應坐豫、協，亦當宜譴舉者。<span class="style7">譴，責也。</span>務進仁賢以任時政，不過數人，則風俗自化矣。臣甞讀書記，知秦以酷急亡國，又目見王莽亦以苛法自滅，故勤勤懇懇，實在於此。又聞諸王主貴戚，驕奢踰制，京師尚然，何以示遠？故曰：『其身不正，雖令不行。』<span class="style7">論語孔子之言。</span>以身敎者從，以言敎者訟。夫陰陽和歲乃豐，君臣同心化乃成也。其刺史、太守以下，拜除京師及道出洛陽者，宜皆召見，可因博問四方，兼以觀察其人。諸上書言事有不合者，可但報歸田里，不宜過加喜怒，以明在寬。臣愚不足採。」</p>
                  <p>及諸馬得罪歸國，而竇氏始貴，倫復上疏曰：「臣得以空虛之質，當輔弼之任。素性駑怯，位尊爵重，拘迫大義，思自策厲，雖遭百死，不敢擇地，又況親遇危言之世哉！<span class="style7">論語曰：「邦有道，危言危行，邦無道，危行言遜。」鄭玄云：「危猶高也。」據時高言高行必見危，故以為諭也。</span>今承百王之敝，人尚文巧，咸趨邪路，莫能守正。伏見虎賁中郎將竇憲，椒房之親，<span class="style7">后妃以椒塗壁，取其繁衍多子，故曰椒房。</span>典司禁兵，出入省闥，年盛志美，卑謙樂善，此誠其好士交結之方。然諸出入貴戚者，類多瑕釁禁錮之人，尤少守約安貧之節，士大夫無志之徒更相販賣，雲集其門。衆喣飄山，聚蚊成雷，<span class="style7">前書中山靖王之言。</span>蓋驕佚所從生也。三輔論議者，至云以貴戚廢錮，當復以貴戚浣濯之，猶解酲當以酒也。<span class="style7">病酒曰酲。</span>詖險趣埶之徒，誠不可親近。<span class="style7">蒼頡篇曰：「詖，佞諂也。」</span>臣愚願陛下中宮嚴勑憲等閉門自守，無妄交通士大夫，防其未萌，慮於無形，令憲永保福祿，君臣交歡，無纖介之隙。此臣之至所願也。」</p>
                  <p>倫奉公盡節，言事無所依違。諸子或時諫止，輒叱遣之，吏人奏記及便宜者，亦并封上，其無私若此。性質愨，少文采，在位以貞白稱，時人方之前朝貢禹。<span class="style7">前書曰：「貢禹字少翁，琅邪人也，以明經潔行著聞。」</span>然少蘊藉，<span class="style7">蘊藉猶寬博也。</span>不修威儀，亦以此見輕。或問倫曰：「公有私乎？」對曰：「昔人有與吾千里馬者，吾雖不受，每三公有所選舉，心不能忘，而亦終不用也。吾兄子常病，一夜十往，退而安寢；吾子有疾，雖不省視而竟夕不眠。若是者，豈可謂無私乎？」連以老病上疏乞身。元和三年，賜策罷，以二千石奉終其身，加賜錢五十萬，公宅一區。後數年卒，時年八十餘，詔賜秘器、衣衾、錢布。</p>
                  <p>少子頡嗣，歷桂陽、廬江、南陽太守，所在見稱。順帝之為太子廢也，<span class="style7">樊豐等譖之，廢為濟陰王。</span>頡為太中大夫，與太僕來歷等共守闕固爭。帝即位，擢為將作大匠，卒官。<span class="style7">三輔決錄注曰：「頡字子陵，為郡功曹，州從事，公府辟舉高第，為侍御史，南頓令，桂陽、南陽、廬江三郡太守，諫議大夫。洛陽無主人，鄉里無田宅，客止靈臺中，或十日不炊。司隷校尉南陽左雄、太史令張衡、尚書廬江朱建、孟興皆與頡故舊，各致禮餉，頡終不受。」</span>倫曾孫種。</p>
                  <p>論曰：第五倫峭覈為方，<span class="style7">峭覈謂其性峻急，好窮覈事情。</span>非夫愷悌之士，省其奏議，惇惇歸諸寬厚，<span class="style7">惇惇，純厚之貌也，音敦。</span>將懲苛切之敝使其然乎？昔人以弦韋為佩，蓋猶此矣。<span class="style7">韓子曰「西門豹性急，佩韋以自緩；董安于性緩，佩弦以自急」也。</span>然而君子侈不僭上，儉不偪下，<span class="style7">禮記曰：「管仲鏤簋而朱紘，旅樹而反坫，山節藻梲，賢大夫也，而難為上也。晏平仲祀其先人，豚肩不掩豆，賢大夫也，而難為下也。君子上不僭上，下不偪下。」</span>豈尊臨千里而與牧圉等庸乎？詎非矯激，則未可以中和言也。</p>
                  <p>種字興先，少厲志義，為吏，冠名州郡。永壽中，以司徒掾清詔使兾州，廉察灾害，<span class="style7">風俗通曰「汝南周勃辟太尉清詔，使荊州」，又此言以司徒清詔使兾州，蓋三公府有清詔員以承詔使也。廉，察也。</span>舉奏刺史、二千石以下，所刑免甚衆，弃官奔走者數十人。還，以奉使稱職，拜高密侯相。是時徐兖二州盜賊羣輩，高密在二州之郊，種乃大儲糧稸，勤厲吏士，賊聞皆憚之，桴鼓不鳴，<span class="style7">桴，擊鼓杖也，音浮。</span>流民歸者，歲中至數千家。以能換為衞相。<span class="style7">周後衞公也。</span></p>
                  <p>遷兖州刺史。中常侍單超兄子匡為濟陰太守，負埶貪放，種欲收舉，未知所使。會聞從事衞羽素抗厲，乃召羽具告之。謂曰：「聞公不畏彊禦，今欲相委以重事，若何？」對曰：「願庶幾於一割。」<span class="style7">以鉛刀諭。</span>羽出，遂馳至定陶，閉門收匡賔客親吏四十餘人，六七日中，糾發其臧五六千萬。種即奏匡，并以劾超。匡窘迫，遣刺客刺羽，羽覺其姦，乃收繫客，具得情狀。州內震慄，朝廷嗟歎之。</p>
                  <p>是時太山賊叔孫無忌等暴橫一境，州郡不能討。羽說種曰：「中國安寧，忘戰日乆，而太山險阻，寇猾不制。今雖有精兵，難以赴敵，羽請往譬降之。」種敬諾。羽乃往，備說禍福，無忌即帥其黨與三千餘人降。單超積懷忿恨，遂以事陷種，竟坐徙朔方。超外孫董援為朔方太守，稸怒以待之。初，種為衞相，以門下掾孫斌賢，善遇之。及當徙斥，斌具聞超謀，乃謂其友人同縣閭子直及高密甄子然曰：「蓋盜憎其主，從來舊矣。第五使君當投裔土，而單超外屬為彼郡守。夫危者易仆，可為寒心。吾今方追使君，庶免其難。若奉使君以還，將以付子。」二人曰：「子其行矣，是吾心也。」於是斌將俠客晨夜追種，及之於太原，遮險格殺送吏，因下馬與種，斌自步從。一日一夜行四百餘里，遂得脫歸。</p>
                  <p>種匿於閭、甄氏數年，徐州從事臧旻上書訟之曰：「臣聞士有忍死之辱，必有就事之計，故季布屈節於朱家，<span class="style7">前書曰，季布，楚人，為任俠有名，數窘漢王，高祖購求布千金。布匿濮陽周氏，周氏曰：「漢求將軍急，敢進計。」布許之，乃髡鉗布，衣褐，并其家僮之魯朱家所賣之。朱家買置田舍，言之高祖，赦之，後為河東守。</span>管仲錯行於召忽。<span class="style7">說苑子路問於孔子曰：「昔者管子欲立公子糾而不能，召忽死之，管仲不死，是無仁也。」孔子曰：「召忽者，人臣之材。不死則三軍之虜也，死之則名聞於天下矣，何為不死哉？管子者，天子之佐，諸侯之相也。死之則不免於溝瀆之中，不死則功復用於天下，夫何為死之哉？」錯猶乖也。</span>此二臣以可死而不死者，非愛身於須臾，貪命於苟活，隱其智力，顧其權略，庶幸逢時有所為耳。卒遭高帝之成業，齊桓之興伯，遺其亡逃之行，赦其射鉤之讎，拔於囚虜之中，信其佐國之謀，<span class="style7">信音申。</span>勳效傳於百世，君臣載於篇籍。假令二主紀過於纖介，則此二臣同死於犬馬，沈名於溝壑，當何由得申其補過之功，建其竒奧之術乎？伏見故兖州刺史第五種，傑然自建，在鄉曲無苞苴之嫌，<span class="style7">苞苴，饋遺也。</span>步朝堂無擇言之闕，<span class="style7">口無可擇之言也。</span>天性疾惡，公方不曲，故論者說清高以種為上，序直士以種為首。春秋之義，選人所長，弃其所短，錄其小善，除其大過。種所坐以盜賊公負，筋力未就，<span class="style7">太山之賊，種不能討，是力不足以禁之，法當公坐，故云公負也。</span>罪至徵徙，非有大惡。昔虞舜事親，大杖則走。<span class="style7">家語孔子謂曾子之言也。</span>故種逃亡，苟全性命，兾有朱家之路，以顯季布之會。願陛下無遺須臾之恩，令種有持忠入地之恨。」會赦出，卒於家。</p>
                  <p>鍾離意字子阿，會稽山陰人也。少為郡督郵。時部縣亭長有受人酒禮者，府下記案考之。<span class="style7">記，文符也。案，察之也。</span>意封還記，入言於太守曰：「春秋先內後外，<span class="style7">公羊傳曰：「春秋內其國而外諸夏，內諸夏而外夷狄。」</span>詩云『刑於寡妻，以御于家邦』，<span class="style7">詩大雅之文。刑，見也。御，治也。</span>明政化之本，由近及遠。今宜先清府內，且闊略遠縣細微之愆。」太守甚賢之，遂任以縣事。建武十四年，會稽大疫，<span class="style7">疫，癘氣也。</span>死者萬數，意獨身自隱親，經給醫藥，<span class="style7">隱親謂親自隱恤之。經給謂經營濟給之。</span>所部多蒙全濟。</p>
                  <p>舉孝廉，再遷，辟大司徒侯霸府。詔部送徒詣河內，時冬寒，徒病不能行。路過弘農，意輒移屬縣使作徒衣，縣不得已與之，而上書言狀，意亦具以聞。光武得奏，以視霸，曰：「君所使掾何乃仁於用心？誠良吏也！」意遂於道解徒桎梏，<span class="style7">在手曰梏，在足曰桎。</span>恣所欲過，與剋期俱至，無或違者。還，以病免。</p>
                  <p>後除瑕丘令。<span class="style7">瑕丘，今兖州縣也。</span>吏有檀建者，盜竊縣內，意屏人問狀，建叩頭服罪，不忍加刑，遣令長休。建父聞之，為建設酒，謂曰：「吾聞無道之君以刃殘人，有道之君以義行誅。子罪，命也。」遂令建進藥而死。二十五年，遷堂邑令。<span class="style7">堂邑故城在今博州堂邑縣西北。</span>縣人防廣為父報讎，繫獄，其母病死，廣哭泣不食。意憐傷之，乃聽廣歸家，使得殯斂。丞掾皆爭，意曰：「罪自我歸，義不累下。」<span class="style7">言罪歸於我，不累於丞掾。</span>遂遣之。廣斂母訖，果還入獄。意密以狀聞，廣竟得以減死論。</p>
                  <p>顯宗即位，徵為尚書。時交阯太守張恢，坐臧千金，徵還伏法，以資物簿入大司農，<span class="style7">簿，文記也。</span>詔班賜羣臣。意得珠璣，悉以委地而不拜賜。帝怪而問其故。對曰：「臣聞孔子忍渴於盜泉之水，曾參回車於勝母之閭，惡其名也。<span class="style7">說苑曰：「邑名勝母，曾子不入，水名盜泉，仲尼不飲，醜其名也。」尸子又載其言也。</span>此臧穢之寶，誠不敢拜。」帝嗟歎曰：「清乎尚書之言！」乃更以庫錢三十萬賜意。轉為尚書僕射。</p>
                  <p>車駕數幸廣成苑，意以為從禽廢政，常當車陳諫般樂遊田之事，天子即時還宮。永平三年夏旱，而大起北宮，意詣闕免冠上疏曰：「伏見陛下以天時小旱，憂念元元，降避正殿，躬自克責，而比日密雲，遂無大潤，<span class="style7">易曰：「密雲不雨，自我西郊。」</span>豈政有未得應天心者邪？昔成湯遭旱，以六事自責曰：『政不節邪？使人疾邪？宮室榮邪？女謁盛邪？苞苴行邪？讒夫昌邪？』<span class="style7">帝王紀曰：「成湯大旱七年，齋戒翦髮斷爪，以己為犧牲，禱於桑林之社，以六事自責。」</span>竊見北宮大作，人失農時，此所謂宮室榮也。自古非苦宮室小狹，但患人不安寧。宜且罷止，以應天心。臣意以匹夫之才，無有行能，乆食重祿，擢備近臣，比受厚賜，喜懼相并，不勝愚戇征營，<span class="style7">征營，不自安也。</span>罪當萬死。」帝策詔報曰：「湯引六事，咎在一人。其冠履，勿謝。比上天降旱，密雲數會，朕戚然慙懼，思獲嘉應，故分布禱請，闚候風雲，北祈明堂，南設雩塲。<span class="style7">明堂在洛陽城南，言北祈者，蓋時修雩場在明堂之南。</span>今又勑大匠止作諸宮，減省不急，庶消灾譴。」詔因謝公卿百僚，遂應時澍雨焉。<span class="style7">說文云「雨所以澍生萬物」，故曰澍。音注。</span></p>
                  <p>時詔賜降胡子縑，尚書案事，誤以十為百。帝見司農上簿，大怒，召郎將笞之。意因入叩頭曰：「過誤之失，常人所容。若以懈慢為愆，則臣位大，罪重，郎位小，罪輕，咎皆在臣，臣當先坐。」乃解衣就格。<span class="style7">格，拘埶也。</span>帝意解，使復冠而貰郎。</p>
                  <p>帝性褊察，好以耳目隱發為明，<span class="style7">隱猶私也。</span>故公卿大臣數被詆毀，近臣尚書以下至見提拽。甞以事怒郎藥崧，以杖撞之。崧走入牀下，帝怒甚，疾言曰：「郎出！郎出！」崧曰：「天子穆穆，諸侯煌煌。<span class="style7">曲禮之文也。穆穆，美也。煌煌，盛也。</span>未聞人君自起撞郎。」帝赦之。朝廷莫不悚慄，爭為嚴切，以避誅責；唯意獨敢諫爭，數封還詔書，臣下過失輒救解之。會連有變異，意復上疏曰：「伏惟陛下躬行孝道，修明經術，郊祀天地，畏敬鬼神，憂恤黎元，勞心不怠。而天氣未和，日月不明，<span class="style7">易通卦驗曰：「愚智同位，則日月無光。」</span>水泉湧溢，寒暑違節者，咎在羣臣不能宣化理職，而以苛刻為俗。吏殺良人，繼踵不絕。百官無相親之心，吏人無雍雍之志。<span class="style7">爾雅曰：「雍雍，和也。」</span>至於骨肉相殘，毒害彌深，感逆和氣，以致天灾。百姓可以德勝，難以力服。先王要道，民用和睦，故能致天下和平，灾害不生，禍亂不作。鹿鳴之詩必言宴樂者，<span class="style7">鹿鳴，詩小雅，宴羣臣也。其詩曰：「呦呦鹿鳴，食野之苹，我有嘉賔，鼓瑟吹笙。」</span>以人神之心洽，然後天氣和也。願陛下垂聖德，揆萬機，詔有司，慎人命，緩刑罰，順時氣，以調陰陽，垂之無極。」帝雖不能用，然知其至誠。亦以此故不得乆留，出為魯相。<span class="style7">意別傳曰：「意為魯相，到官，出私錢萬三千文，付戶曹孔訢修夫子車，身入廟，拭几席劔履。男子張伯除堂下草，土中得玉璧七枚，伯懷其一，以六枚白意。意令主簿安置几前。孔子敎授堂下床首有懸甕，意召孔訢問：『此何甕也？』對曰：『夫子甕也，背有丹書，人莫敢發也。』意曰：『夫子聖人，所以遺甕，欲以懸示後賢。』因發之，中得素書，文曰『後世修吾書，董仲舒。護吾車，拭吾履，發吾笥，會稽鍾離意。璧有七，張伯藏其一。』意即召問伯，果服焉。」</span>後德陽殿成，<span class="style7">漢宮殿名曰北宮中有德陽殿。</span>百官大會。帝思意言，謂公卿曰：「鍾離尚書若在，此殿不立。」</p>
                  <p>意視事五年，以愛利為化，<span class="style7">東觀記曰：「意在堂邑，為政愛利，輕刑慎罰，撫循百姓如赤子。初到縣，市無屋，意出奉錢帥人作屋。人齎茅竹或持材木，爭起趨作，浹日而成。功作旣畢，為解土，祝曰：『興功役者令，百姓無事。如有禍祟，令自當之。』人皆大恱。」</span>人多殷富。以乆病卒官。遺言上書陳升平之世，難以急化，宜少寬假。帝感傷其意，下詔嗟歎，賜錢二十萬。</p>
                  <p>藥崧者，河內人，天性朴忠。家貧為郎，常獨直臺上，無被，枕杫，<span class="style7">杫音思漬反，謂俎几也。方言云：「蜀、漢之郊曰杫。」</span>食糟糠。帝每夜入臺，輒見崧，問其故，甚嘉之，自此詔太官賜尚書以下朝夕餐，給帷被皁袍，及侍史二人。<span class="style7">蔡質漢官儀曰「尚書郎入直臺中，官供新青縑白綾被，或錦被，晝夜更宿，帷帳畫，通中枕，卧旃蓐，冬夏隨時改易。太官供食，五日一美食，下天子一等。尚書郎伯使一人，女侍史二人，皆選端正者。伯使從至止車門還，女侍吏絜被服，執香鑪燒燻，從入臺中，給使護衣服」也。</span>崧官至南陽太守。</p>
                  <p>宋均字叔庠，南陽安衆人也。父伯，建武初為五官中郎將。均以父任為郎，時年十五，好經書，每休沐日，輒受業博士，通詩禮，善論難。至二十餘，調補辰陽長。<span class="style7">辰陽，今辰州辰溪縣。</span>其俗少學者而信巫鬼，均為立學校，禁絕淫祀，人皆安之。以祖母喪去官，客授潁川。</p>
                  <p>後為謁者。會武陵蠻反，圍武威將軍劉尚，詔使均乘傳發江夏奔命三千人往救之。<span class="style7">前書音義曰「擢選精勇，聞命奔走，謂之奔命」也。</span>旣至而尚已沒。會伏波將軍馬援至，詔因令均監軍，與諸將俱進，賊拒阸不得前。及馬援卒於師，軍士多溫溼疾病，死者太半。均慮軍遂不反，乃與諸將議曰：「今道遠士病，不可以戰，欲權承制降之何如？」諸將皆伏地莫敢應。均曰：「夫忠臣出竟，有可以安國家，專之可也。」<span class="style7">公羊傳曰「聘禮，大夫受命不受辭，出境有以安社稷全國家者，則專之可也。」</span>乃矯制調伏波司馬呂种守沅陵長，命种奉詔書入虜營，告以恩信，因勒兵隨其後。蠻夷震怖，即共斬其大帥而降，於是入賊營，散其衆，遣歸本郡，為置長吏而還。均未至，先自劾矯制之罪。光武嘉其功，迎賜以金帛，令過家上冢。其後每有四方異議，數訪問焉。</p>
                  <p>遷上蔡令。時府下記，禁人喪葬不得侈長。<span class="style7">長音直亮反。禁之不得奢侈有餘。</span>均曰：「夫送終踰制，失之輕者。今有不義之民，尚未循化，而遽罰過禮，非政之先。」竟不肯施行。</p>
                  <p>遷九江太守。郡多虎暴，數為民患，常募設檻穽而猶多傷害。<span class="style7">檻，為機以捕獸。穽謂穿地陷之。</span>均到，下記屬縣曰：「夫虎豹在山，黿鼉在水，各有所託。且江淮之有猛獸，猶北土之有雞豚也。今為民害，咎在殘吏，而勞勤張捕，非憂恤之本也。其務退姦貪，思進忠善，可一去檻穽，除削課制。」其後傳言虎相與東游度江。中元元年，山陽、楚、沛多蝗，其飛至九江界者，輒東西散去，由是名稱遠近。浚遒縣有唐、后二山，<span class="style7">浚遒縣屬廬江郡，故城在今廬州慎縣南。</span>民共祠之，衆巫遂取百姓男女以為公嫗，<span class="style7">以男為山公，以女為山嫗，猶祭之有尸主也。</span>歲歲改易，旣而不敢嫁娶，前後守令莫敢禁。均乃下書曰：「自今以後，為山娶者皆娶巫家，勿擾良民。」於是遂絕。</p>
                  <p>永平元年，遷東海相，在郡五年，坐法免官，客授潁川。而東海吏民思均恩化，為之作歌，詣闕乞還者數千人。顯宗以其能，七年，徵拜尚書令。每有駮議，多合上旨。均甞刪翦疑事，帝以為有姦，大怒，收郎縛格之。諸尚書惶恐，皆叩頭謝罪。均顧厲色曰：「蓋忠臣執義，無有二心。若畏威失正，均雖死，不易志。」小黃門在傍，入具以聞。帝善其不撓，即令貰郎，遷均司隷校尉。數月，出為河內太守，政化大行。</p>
                  <p>均常寢病，百姓耆老為禱請，旦夕問起居，其為民愛若此。以疾上書乞免，詔除子條為太子舍人。均自扶輿詣闕謝恩，帝使中黃門慰問，因留養疾。司徒缺，帝以均才任宰相，召入視其疾，令兩騶扶之。<span class="style7">騶，養馬者，亦曰騶騎。</span>均拜謝曰：「天罰有罪，所苦浸篤，不復奉望帷幄！」因流涕而辭。帝甚傷之，召條扶侍均出，賜錢三十萬。</p>
                  <p>均性寬和，不喜文法，常以為吏能弘厚，雖貪汙放縱，猶無所害；至於苛察之人，身或廉法，而巧黠刻削，毒加百姓，災害流亡所由而作。及在尚書，恒欲叩頭爭之，以時方嚴切，故遂不敢陳。帝後聞其言而追悲之。建初元年，卒於家。族子意。</p>
                  <p>意字伯志。父京，以大夏侯尚書敎授，<span class="style7">夏侯勝也。</span>至遼東太守。意少傳父業，顯宗時舉孝廉，以召對合旨，擢拜阿陽侯相。<span class="style7">阿陽，縣，屬天水郡，故城在今秦州隴城縣西北。</span>建初中，徵為尚書。</p>
                  <p>肅宗性寬仁，而親親之恩篤，故叔父濟南、中山二王每數入朝，特加恩寵，及諸昆弟並留京師，不遣就國。意以為人臣有節，不宜踰禮過恩，乃上疏諫曰：「陛下至孝烝烝，恩愛隆深，以濟南王康、中山王焉先帝昆弟，特蒙禮寵，聖情戀戀，不忍遠離，比年朝見，乆留京師，崇以叔父之尊，同之家人之禮，車入殿門，即席不拜，分甘損膳，賞賜優渥。昔周公懷聖人之德，有致太平之功，然後王曰叔父，加以錫幣。<span class="style7">詩魯頌曰：「王曰叔父，建爾元子，俾侯于魯。」尚書曰，周公旣成洛邑，成王命召公出取幣錫周公也。</span>今康、焉幸以支庶享食大國，陛下即位，蠲除前過，還所削黜，衍食它縣，<span class="style7">衍謂流衍，傍食它縣。</span>男女少長，並受爵邑，恩寵踰制，禮敬過度。春秋之義，諸父昆弟無所不臣，所以尊尊卑卑，彊幹弱枝者也。陛下德業隆盛，當為萬世典法，不宜以私恩損上下之序，失君臣之正。又西平王羡等六王，皆妻子成家，官屬備其，當早就蕃國，為子孫基阯。而室第相望，乆磐京邑，<span class="style7">磐謂磐桓不去。</span>婚姻之盛，過於本朝，僕馬之衆，充塞城郭，驕奢僭擬，寵祿隆過。今諸國之封，並皆膏腴，風氣平調，道路夷近，朝聘有期，行來不難。宜割情不忍，以義斷恩，<span class="style7">禮記曰：「門內之政恩掩義，門外之政義斷恩。」</span>發遣康、焉各歸蕃國，令羡等速就便時，<span class="style7">行日，取便利之時也。</span>以塞衆望。」帝納之。</p>
                  <p>章和二年，鮮卑擊破北匈奴，而南單于乘此請兵北伐，因欲還歸舊庭。時竇太后臨朝，議欲從之。意上疏曰：「夫戎狄之隔遠中國，幽處北極，<span class="style7">爾雅曰「東至於泰遠，西至於邠國，南至於濮鈆，北至於祝栗，謂之四極」也。</span>界以沙漠，簡賤禮義，無有上下，彊者為雄，弱即屈服。自漢興以來，征伐數矣，其所剋獲，曾不補害。光武皇帝躬服金革之難，深昭天地之明，故因其來降，羈縻畜養，邊人得生，勞役休息，於茲四十餘年矣。今鮮卑奉順，斬獲萬數，中國坐享大功，<span class="style7">享，受也。</span>而百姓不知其勞，漢興功烈，於斯為盛。所以然者，夷虜相攻，無損漢兵者也。臣察鮮卑侵伐匈奴，正是利其抄掠，及歸功聖朝，實由貪得重賞。今若聽南虜還都北庭，則不得不禁制鮮卑。鮮卑外失暴掠之願，內無功勞之賞，豺狼貪婪，必為邊患。今北虜西遁，請求和親，宜因其歸附，以為外扞，巍巍之業，無以過此。若引兵費賦，以順南虜，則坐失上略，去安即危矣。誠不可許。」會南單于竟不北徙。遷司隷校尉。</p>
                  <p>永元初，大將軍竇憲兄弟貴盛，步兵校尉鄧疊、河南尹王調、故蜀郡太守廉范等羣黨，出入憲門，負埶放縱。意隨違舉奏，無所回避，由是與竇氏有隙。二年，病卒。孫俱，靈帝時為司空。<span class="style7">漢官儀曰「俱字伯儷」也。</span></p>
                  <p>寒朗字伯竒，魯國薛人也。生三日，遭天下亂，弃之荊棘；數日兵解，母往視，猶尚氣息，遂收養之。及長，好經學，博通書傳，以尚書敎授。舉孝廉。</p>
                  <p>永平中，以謁者守侍御史。與三府掾屬共考案楚獄顏忠、王平等，辭連及隧鄉侯耿建、朗陵侯臧信、護澤侯鄧鯉、曲成侯劉建。建等辭未甞與忠、平相見。是時顯宗怒甚，吏皆惶恐，諸所連及，率一切陷入，無敢以情恕者。朗心傷其寃，試以建等物色獨問忠、平，<span class="style7">物色謂形狀也。</span>而二人錯㦍不能對。<span class="style7">錯㦍猶倉卒也。錯音七故反。㦍音五故反。</span>朗知其詐，乃上言建等無姦，專為忠、平所誣，疑天下無辜類多如此。帝乃召朗入，問曰：「建等即如是，忠、平何故引之？」朗對曰：「忠、平自知所犯不道，故多有虛引，兾以自明。」帝曰：「即如是，四侯無事，何不早奏，獄竟而乆繫至今邪？」朗對曰：「臣雖考之無事，然恐海內別有發其姦者，故未敢時上。」<span class="style7">時上猶即上也。上音時掌反。</span>帝怒罵曰：「吏持兩端，促提下。」左右方引去，朗曰：「願一言而死。小臣不敢欺，欲助國耳。」帝問曰：「誰與共為章？」對曰：「臣自知當必族滅，不敢多汚染人，誠兾陛下一覺悟而已。臣見考囚在事者，咸共言妖惡大故，臣子所宜同疾，今出之不如入之，可無後責。是以考一連十，考十連百。又公卿朝會，陛下問以得失，皆長跪言，舊制大罪禍及九族，陛下大恩，裁止於身，天下幸甚。及其歸舍，口雖不言，而仰屋竊歎，莫不知其多寃，無敢啎陛下者。臣今所陳，誠死無悔。」帝意解，詔遣朗出。後二日，車駕自幸洛陽獄錄囚徒，理出千餘人。後平、忠死獄中，朗乃自繫。會赦，免官。復舉孝廉。</p>
                  <p>建初中，肅宗大會羣臣，朗前謝恩，詔以朗納忠先帝，拜為易長。<span class="style7">易，今易州縣也。</span>歲餘，遷濟陽令，以母喪去官，百姓追思之。章和元年，上行東巡狩，過濟陽，三老吏人上書陳朗前政治狀。帝至梁，召見朗，詔三府為辟首，由是辟司徒府。永元中，再遷清河太守。坐法免。</p>
                  <p>永初三年，太尉張禹薦朗為博士，徵詣公車，會卒，時年八十四。</p>
                  <p>論曰：左丘明有言：「仁人之言，其利博哉！」晏子一言，齊侯省刑。<span class="style7">左氏傳曰，齊景公謂晏子曰：「子之宅近市，識貴賤乎？」於是景公繁於刑，有鬻踊者，故對曰：「踊貴而屨賤。」景公為是省於刑。君子曰：「仁人之言，其利博哉！」踊謂刖足者屨。</span>若鍾離意之就格請過，寒朗之廷爭寃獄，篤矣乎，仁者之情也！夫正直本於忠誠則不詭，<span class="style7">詭，詐也。</span>本於諫爭則絞切。<span class="style7">論語孔子曰：「直而無禮則絞。」絞，急也。</span>彼二子之所本得乎天，故言信而志行也。<span class="style7">言而見信，諫而必從，故曰志行。</span></p>
                  <p>贊曰：伯魚、子阿，矯急去苛。臨官以絜，匡帝以奢。宋均達政，禁此妖禜。<span class="style7">禜，祭也，于命反。</span>禽蟲畏德，子民請病。<span class="style7">謂人為之請禱也。</span>意明尊尊，割恩蕃屏。<span class="style7">穀梁傳曰：「為尊者諱敵。為親者諱敗，尊尊親親之義也。」意諫令諸王歸藩，故云割恩藩屏。音協韻必政反。</span>惵惵楚黎，<span class="style7">惵惵，懼也。黎，衆也。 </span>寒君為命。</p>
                  <hr />
  </div>
		 <div class="next1"><a href="040b.htm">上卷</a> / <a href="a03.htm">後漢書目錄</a> / <a href="042.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

