

##### 後漢書
	`卷四十三 ‧ 列傳第三十三`

* * *

朱暉`孫穆`　樂恢　何敞

朱暉字文季，南陽宛人也。`東觀記曰「其先宋微子之後也，以國氏姓。周衰，諸侯滅宋，奔碭，易姓為朱，後徙于宛」也。`家世衣冠。暉早孤，有氣決。年十三，王莽敗，天下亂，與外氏家屬從田間奔入宛城。`東觀記曰「暉外祖父孔休，以德行稱於代」也。`道遇羣賊，白刃劫諸婦女，略奪衣物。昆弟賔客皆惶迫，伏地莫敢動。暉拔劔前曰：「財物皆可取耳，諸母衣不可得。今日朱暉死日也！」賊見其小，壯其志，笑曰：「童子內刀。」遂捨之而去。

初，光武與暉父岑俱學長安，有舊故。及即位，求問岑，時已卒，乃召暉拜為郎。暉尋以病去，卒業於太學。性矜嚴，進止必以禮，諸儒稱其高。

永平初，顯宗舅新陽侯陰就慕暉賢，自徃候之，暉避不見。復遣家丞致禮，`續漢志曰：「諸侯家丞，秩三百石。」`暉遂閉門不受。就聞，歎曰：「志士也，勿奪其節。」後為郡吏，太守阮況甞欲市暉婢，暉不從。`東觀記曰：「暉為督郵，況當歸女，欲買暉婢，暉不敢與。後況卒，暉送其家金三斤。」`及況卒，暉乃厚贈送其家。人或譏焉，暉曰：「前阮府君有求於我，所以不敢聞命，誠恐以財貨汚君。今而相送，明吾非有愛也。」驃騎將軍東平王蒼聞而辟之，甚禮敬焉。正月朔旦，蒼當入賀。故事，少府給璧。是時陰就為府卿，貴驕，吏慠不奉法。蒼坐朝堂，漏且盡，而求璧不可得，顧謂掾屬曰：「若之何？」暉望見少府主簿持璧，即往紿之曰：`紿，欺也。`「我數聞璧未甞見，試請觀之。」主簿以授暉，暉顧召令史奉之。`奉之於蒼。`主簿大驚，遽以白就。就曰：「朱掾義士，勿復求。」更以它璧朝。蒼旣罷，召暉謂曰：「屬者掾自視孰與藺相如？」`屬，向也。與猶如也。史記曰，藺相如，趙人也。趙惠文王時得楚和氏璧，秦昭王欲以十五城易之，趙王使相如奉璧入秦。秦王大喜，無意償趙城。相如乃前曰：「璧有瑕，願指示王。」相如因持璧却立倚柱，怒髮上衝冠，曰：「臣觀大王無償趙城色，故臣復取璧。大王必欲急臣，臣今頭與璧俱碎於柱矣。」相如持其璧睨柱，欲以擊柱。秦王恐其璧破，乃謝之。`帝聞壯之。及當幸長安，欲嚴宿衛，故以暉為衛士令。再遷臨淮太守。

暉好節槩，有所拔用，皆厲行士。其諸報怨，以義犯率，皆為求其理，多得生濟。其不義之囚，即時僵仆。`僵，偃；仆，踣也。`吏人畏愛，為之歌曰：「彊直自遂，南陽朱季。吏畏其威，人懷其惠。」`東觀記曰：「建武十六年，四方牛大疫，臨淮獨不，鄰郡人多牽牛入界。」`數年，坐法免。`東觀記曰：「坐考長吏囚死獄中，州奏免官。」`

暉剛於為吏，見忌於上，所在多被劾。自去臨淮，屏居野澤，布衣蔬食，不與邑里通，鄉黨譏其介。`介，特也。言不與衆同。`建初中，南陽大飢，米石千餘，暉盡散其家資，以分宗里故舊之貧羸者，鄉族皆歸焉。初，暉同縣張堪素有名稱，甞於太學見暉，甚重之，接以友道，乃把暉臂曰：「欲以妻子託朱生。」暉以堪先達，舉手未敢對，自後不復相見。堪卒，暉聞其妻子貧困，乃自徃候視，厚賑贍之。暉少子頡怪而問曰：「大人不與堪為友，平生未曾相聞，子孫竊怪之。」暉曰：「堪甞有知己之言，吾以信於心也。」`以堪先託妻子，心已許之，故言信於心也。`暉又與同郡陳揖交善，揖早卒，有遺腹子友，暉常哀之。及司徒桓虞為南陽太守，召暉子駢為吏，暉辭駢而薦友。虞嘆息，遂召之。其義烈若此。

元和中，肅宗巡狩，告南陽太守問暉起居，召拜為尚書僕射。歲中遷太山太守。暉上疏乞留中，詔許之。因上便宜，陳密事，深見嘉納。詔報曰：「補公家之闕，`詩曰：「衮職有闕，仲山甫補之。」`不累清白之素，斯善美之士也。俗吏苟合，阿意靣從，進無謇謇之志，郤無退思之念，`易蹇卦艮下坎上，艮為山，坎為水，山上有水，蹇難之象也。六二爻上應於五，五為君位，二宜為臣也。居儉難之時，履當其位，不以五在難私身遠害，故曰「王臣蹇蹇，匪躬之故」。孝經曰：「退思補過。」「謇」與「蹇」通。`患之甚乆。惟今所言，適我願也。生其勉之！」

是時穀貴，縣官經用不足，`經，常也。`朝廷憂之。尚書張林上言：「穀所以貴，由錢賤故也。可盡封錢，一取布帛為租，以通天下之用。又鹽，食之急者，雖貴，人不得不須，官可自䰞。`前書曰：「因官器作䰞鹽。」音義曰：「䰞，古『煮』字。」`又宜因交阯、益州上計吏徃來，市珍寶，収采其利，武帝時所謂均輸者也。」`武帝作均輸法，謂州郡所出租賦，并雇運之直，官總取之，市其土地所出之物。官自轉輸於京，謂之均輸。`於是詔諸尚書通議。暉奏據林言不可施行，事遂寢。後陳事者復重述林前議，以為於國誠便，帝然之，有詔施行。暉復獨奏曰：「王制，天子不言有無，諸侯不言多少，祿食之家不與百姓爭利。今均輸之法與賈販無異，鹽利歸官，則下人窮怨，布帛為租，則吏多姦盜，誠非明主所當宜行。」帝卒以林等言為然，得暉重議，因發怒，切責諸尚書。暉等皆自繫獄。三日，詔敕出之。曰：「國家樂聞駮議，黃髮無愆，`黃髮，老稱。謂朱暉也。`詔書過耳，何故自繫？」暉因稱病篤，不肯復署議。尚書令以下惶怖，謂暉曰：「今臨得譴讓，奈何稱病，其禍不細！」暉曰：「行年八十，蒙恩得在機密，當以死報。若心知不可而順旨雷同，負臣子之義。今耳目無所聞見，伏待死命。」遂閉口不復言。諸尚書不知所為，乃共劾奏暉。帝意解，寢其事。後數日，詔使直事郎問暉起居，`直事郎謂署郎當次直者。`太醫視疾，太官賜食。暉乃起謝，復賜錢十萬，布百匹，衣十領。

後遷為尚書令，以老病乞身，拜騎都尉，賜錢二十萬。和帝即位，竇憲北征匈奴，暉復上疏諫。頃之，病卒。`華嶠書曰「暉年五十失妻，昆弟欲為繼室，暉歎曰：『時俗希不以後妻敗家者！』遂不復娶」也。`

子頡，修儒術，安帝時至陳相。頡子穆。

穆字公叔。年五歲，便有孝稱。父母有病，輒不飲食，差乃復常。及壯耽學，銳意講誦，或時思至，不自知亡失衣冠，顛隊阬岸。其父常以為專愚，幾不知數馬足。`幾音近衣反。前書曰：「石慶為太僕，上問車中幾馬？慶以策數馬畢，舉手曰『六馬。』」言穆用心專愚更甚也。`穆愈更精篤。

初舉孝廉。`謝承書曰「穆少有英才，學明五經。性矜嚴疾惡，不交非類。年二十為郡督郵，迎新太守，見穆曰：『君年少為督郵，因族埶？為有令德？』穆荅曰：『郡中瞻望明府謂如仲尼，非顏回不敢以迎孔子。』更問風俗人物。太守甚竒之，曰：『僕非仲尼，督郵可謂顏回也。』遂歷職股肱，舉孝廉」也。`順帝末，江淮盜賊羣起，州郡不能禁。或說大將軍梁兾曰：「朱公叔兼資文武，海內竒士，若以為謀主，賊不足平也。」兾亦素聞穆名，乃辟之，使典兵事，甚見親任。及桓帝即位，順烈太后臨朝，穆以兾埶地親重，望有以扶持王室，因推災異，奏記以勸戒兾曰：「穆伏念明年丁亥之歲，刑德合於乾位，`歷法，太歲在丁、壬，歲德在北宮，太歲在亥、卯、未，歲刑亦在北宮，故合於乾位也。`易經龍戰之會。其文曰：『龍戰于野，其道窮也。』`易坤卦上六象詞也。以爻居上六，故云其道窮也。王弼注云：「陰之為道，卑順不逆，乃全其美，盛而不已。固陽之地，陽所不堪，故戰于野。」`謂陽道將勝而陰道負也。今年九月天氣鬱冒，五位四候連失正氣，此互相明也。夫善道屬陽，惡道屬陰，若修正守陽，摧折惡類，則福從之矣。穆每事不逮，所好唯學，傳受於師，時有可試。願將軍少察愚言，申納諸儒，`申，重也。`而親其忠正，絕其姑息，`姑，且也。息，安也。小人之道，苟且取安也。禮記曰「君子之愛人也以德，細人之愛人也以姑息」也。`專心公朝，割除私欲，廣求賢能，斥遠佞惡。夫人君不可不學，當以天地順道漸漬其心。宜為皇帝選置師傅及侍講者，得小心忠篤敦禮之士，將軍與之俱入，參勸講授，師賢法古，此猶倚南山坐平原也，誰能傾之！今年夏，月暈房星，明年當有小戹。宜急誅姦臣為天下所怨毒者，以塞災咎。議郎、大夫之位，本以式序儒術高行之士，今多非其人；九卿之中，亦有乖其任者。惟將軍察焉。」又薦种暠、欒巴等。而明年嚴鮪謀立清河王蒜，又黃龍二見沛國。兾無術學，遂以穆「龍戰」之言為應，於是請暠為從事中郎，薦巴為議郎，舉穆高第，為侍御史。`續漢書曰：「穆舉高第，拜侍御史。桓帝臨辟雍，行禮畢，公卿出，虎賁置弓階上，公卿下階皆避弓。穆過，呵虎賁曰：『執天子器，何故投於地！』虎賁怖，即攝弓。穆劾奏虎賁抵罪，公卿皆慙，曰『朱御史可謂臨事不惑者也』。」`

時同郡趙康叔盛者，隱于武當山，清靜不仕，以經傳敎授。穆時年五十，乃奉書稱弟子。及康歿，喪之如師。其尊德重道，為當時所服。

常感時澆薄，慕尚敦篤，乃作崇厚論。其辭曰：

　　夫俗之薄也，有自來矣。故仲尼歎曰：「大道之行也，而丘不與焉。」`禮記仲尼歎曰：「大道之行，三代之英，丘未之逮也，而有志焉。」鄭玄注曰：「大道，謂三皇、五帝時也。」`蓋傷之也。夫道者，以天下為一，在彼猶在己也。故行違於道則愧生於心，非畏義也；事違於理則負結于意，非憚禮也。故率性而行謂之道，`率，循也。子思曰「天命之謂性，率性之謂道，修道之謂敎」也。`得其天性謂之德。`天之所命之謂性，不失天性是為德。`德性失然後貴仁義，`道德之性失，仁義之跡彰。`是以仁義起而道德遷，`遷，徙也。`禮法興而淳樸散。故道德以仁義為薄，淳樸以禮法為賊也。`老子曰：「失道而後德，失德而後仁，失仁而後義，失義而後禮。夫禮者，忠信之薄而亂之首也。」`夫中世之所敦，`中世謂五帝時。`已為上世之所薄，況又薄於此乎！

　　故夫天不崇大則覆幬不廣，地不深厚則載物不博，`幬亦覆。左傳曰：「如天之無不燾，如地之無不載。」「幬」與「燾」同。`人不敦厖則道數不遠。`敦厖，厚大也。左傳曰：「人生敦厖。」數猶理也。言人不敦厚，不能入道之精理也。`昔在仲尼不失舊於原壤，`原壤，孔子之舊也。禮記曰：「原壤之母死，孔子助之沐槨。原壤登木而歌曰：『貍首之班然，執女手之卷然。』從者曰：『子未可以已乎？』夫子曰：『親者無失其為親，故者無失其為故。』」`楚嚴不忍章於絕纓。`說苑曰：「楚莊王賜羣臣酒，日暮燭滅，乃有人引美人之衣者。美人援絕其冠纓，告王趣火來上，視絕纓者。王曰：『賜人酒，使醉失禮，柰何欲顯婦人之節而辱士乎？』乃命左右曰：『與寡人飲，不絕冠纓者不懽。』羣臣百餘人皆絕去其冠纓，乃上火」也。`由此觀之，聖賢之德敦矣。老氏之經曰：「大丈夫處其厚不處其薄，居其實不居其華，故去彼取此。」`此老子道德經之詞也。顧歡注曰：「道德為厚，禮法為薄，清虛為實，聲色為華。去彼華薄，取此厚實。」`夫時有薄而厚施，行有失而惠用。`俗之凋薄，以厚御之；行之有失，以惠待之。即上孔子、楚莊是也。`故覆人之過者，敦之道也；救人之失者，厚之行也。往者，馬援深昭此道，可以為德，誡其兄子曰：「吾欲汝曹聞人之過如聞父母之名。耳可得聞，口不得言。」斯言要矣。遠則聖賢履之上世，`履，踐也。言敦厚之道，孔子、楚莊已踐履之。`近則丙吉、張子孺行之漢廷。`宣帝時丙吉為丞相，不案吏，曰：「夫以三公府案吏，吾竊陋之。」子孺為車騎將軍，匿名遠權，隱人過失。`故能振英聲於百世，播不滅之遺風，不亦美哉！

　　然而時俗或異，風化不敦，而尚相誹謗，謂之臧否。記短則兼折其長，貶惡則并伐其善。悠悠者皆是，其可稱乎！`悠悠，多也。稱，舉也。`凡此之類，豈徒乖為君子之道哉，將有危身累家之禍焉。悲夫！行之者不知憂其然，故害興而莫之及也。斯旣然矣，又有異焉。人皆見之而不能自遷。何則？務進者趨前而不顧後，榮貴者矜己而不待人，智不接愚，富不賑貧，貞士孤而不恤，賢者戹而不存。故田蚡以尊顯致安國之金，`田蚡，景帝王皇后同產弟，為太尉，親貴用事。韓安國為梁王太傅，坐法失官，安國以五百金遺蚡，蚡為言太后，即召以為北地都尉也。`淳于以貴埶引方進之言。`翟方進，成帝時為丞相。淳于長，元后姊子，封定陵侯，以能謀議為九卿，用事。方進獨與長交，稱薦之也。`夫以韓、翟之操，為漢之名宰，`前書曰：「天子以韓安國為國器，拜御史大夫。」又曰：「翟方進智能有餘，天子甚重之。」故言名宰也。`然猶不能振一貧賢，薦一孤士，又況其下者乎！此禽息、史魚所以專名於前，而莫繼於後者也。`韓詩外傳曰：「禽息，秦大夫，薦百里奚不見納。繆公出，當車以頭擊闑，腦乃精出，曰：『臣生無補於國，不如死也。』繆公感寤而用百里奚，秦以大化。」禮，大夫殯於正室，士於適室。韓子曰，史魚，衞大夫。卒，委柩後寢。衞君弔而問之。曰：「不能進蘧伯玉，退彌子瑕。」以屍諫也。`故時敦俗美，則小人守正，利不能誘也；時否俗薄，雖君子為邪，義不能止也。`皆牽於時也。`何則？先進者旣往而不反，後來者復習俗而追之，是以虛華盛而忠信微，刻薄稠而純篤稀。斯蓋谷風有棄予之歎，`詩小雅曰：「習習谷風，維風及雨。將恐將懼，維予與汝。將安將樂，汝轉棄予。」`伐木有鳥鳴之悲矣！`詩小雅曰「伐木丁丁，鳥鳴嚶嚶。出自幽谷，遷于喬木。嚶其鳴矣，求其友聲」也。`

　　嗟乎！世士誠躬師孔聖之崇則，嘉楚嚴之美行，希李老之雅誨，思馬援之所尚，鄙二宰之失度，美韓稜之抗正，`事具韓稜傳也。`貴丙、張之弘裕，賤時俗之誹謗，則道豐績盛，名顯身榮，載不刊之德，`刊，削也。`播不滅之聲。然後知薄者之不足，厚者之有餘也。彼與草木俱朽，`彼謂薄也。`此與金石相傾，`此謂厚也。老子曰：「高下之相傾。」`豈得同年而語，並日而談哉？

穆又著絕交論，亦矯時之作。`穆集載論，其略曰：「或曰：『子絕存問，不見客，亦不荅也，何故？』曰：『古者，進退趨業，無私游之交，相見以公朝，享會以禮紀，否則朋徒受習而已。』曰：『人將疾子，如何？』曰：『寧受疾。』曰：『受疾可乎？』曰：『世之務交游也乆矣，敦千乘不忌于君，犯禮以追之，背公以從之。其愈者，則孺子之愛也；其甚者，則求蔽過竊譽，以贍其私。事替義退，公輕私重，居勞於聽也。或於道而求其私，贍矣。是故遂往不反，而莫敢止焉。是川瀆並決，而莫之敢塞；游豶蹂稼，而莫之禁也。詩云：「威儀棣棣，不可筭也。」後生將復何述？而吾不才，焉能規此？實悼無行，子道多闕，臣事多尤，思復白圭，重考古言，以補往過。時無孔堂，思兼則滯，匪有廢也，則亦焉興？是以敢受疾也，不亦可乎！』」文士傳曰：「世無絕交。」又與劉伯宗絕交書及詩曰：「昔我為豐令，足下不遭母憂乎？親解縗絰，來入豐寺。及我為持書御史，足下親來入臺。足下今為二千石，我下為郎，乃反因計吏以謁相與。足下豈丞尉之徒，我豈足下部民，欲以此謁為榮寵乎？咄！劉伯宗於仁義道何其薄哉！」其詩曰：「北山有鴟，不絜其翼。飛不正向，寢不定息。飢則木攬，飽則泥伏。饕餮貪汙，臭腐是食。填腸滿嗉，嗜欲無極。長鳴呼鳳，謂鳳無德。鳳之所趣，與子異域。永從此訣，各自努力！」蓋因此而著論也。`

梁兾驕暴不悛，朝野嗟毒，穆以故吏，懼其釁積招禍，復奏記諫曰：「古之明君，必有輔德之臣，規諫之官，下至器物，銘書成敗，以防遺失。`黃帝作巾机之法，孔甲有盤盂之誡。太公陰謀曰，武王衣之銘曰：「桑蠶苦，女工難，得新捐故後必寒。」鏡銘曰：「以鏡自照者見形容，以人自照者見吉凶。」觴銘曰「樂極則悲，沈湎致非，社稷為危」也。`故君有正道，臣有正路，`說苑君道篇曰：「人君之道，清淨無為，務在博愛，趨在任賢，廣開耳目，以察萬方，不固溺於流俗，不拘繫於左右。」臣術篇曰「人臣之術，順從復命，無所敢專，義不苟合，位不苟尊，必有益於國，必有補於君」也。`從之如升堂，違之如赴壑。今明將軍地有申伯之尊，`申國之伯，周宣王之元舅。`位為羣公之首，`兾絕席於三公。`一日行善，天下歸仁，`論語曰：「一日克己復禮，天下歸仁焉。」`終朝為惡，四海傾覆。頃者，官人俱匱，加以水蟲為害。`水災及蝗蟲也。`京師諸官費用增多，詔書發調或至十倍。各言官無見財，皆當出民，搒掠割剝，彊令充足。公賦旣重，私斂又深。牧守長吏多非德選，貪聚無猒，遇人如虜，或絕命於箠楚之下，或自賊於迫切之求。`賊，殺也。`又掠奪百姓，皆託之尊府。遂令將軍結怨天下，吏人酸毒，道路歎嗟。昔秦政煩苛，百姓土崩，陳勝奮臂一呼，天下鼎沸，`前書淮南王謂伍被曰「陳勝，吳廣起于大澤，奮臂大呼，天下響應」也。`而靣諛之臣，猶言安耳。`秦胡亥時，山東兵大起，叔孫通謂胡亥曰：「鼠竊狗盜，郡縣逐捕之，不足憂。」諸生曰：「何先生言之諛也！」`諱惡不悛，卒至亡滅。昔永和之末，綱紀少㢮，頗失人望。四五歲耳，而財空戶散，下有離心。馬免之徒乘敝而起，荊揚之閒幾成大患。`質帝時，九江賊馬免稱「黃帝」，歷陽賊華孟稱「黑帝」，並九江都尉滕撫討斬之。九江、歷陽是荊揚之閒也。`幸賴順烈皇后初政清靜，內外同力，僅乃討定。今百姓戚戚，困於永和，內非仁愛之心可得容忍，外非守國之計所宜乆安也。夫將相大臣，均體元首，共輿而馳，同舟而濟，輿傾舟覆，患實共之。豈可以去明即昧，`即，就也。`履危自安，主孤時困，而莫之卹乎！宜時易宰守非其人者，減省第宅園池之費，拒絕郡國諸所奉送。內以自明，外解人惑，使挾姦之吏無所依託，司察之臣得盡耳目。憲度旣張，遠邇清壹，則將軍身尊事顯，德燿無窮。天道明察，無言不信，惟垂省覽。」兾不納，而縱放日滋，遂復賂遺左右，交通宦者，任其子弟、賔客以為州郡要職。穆又奏記極諫，兾終不悟。報書云：「如此，僕亦無一可邪？」穆言雖切，然亦不甚罪也。

永興元年，河溢，漂害人庶數十萬戶，百姓荒饉，流移道路。兾州盜賊尤多，故擢穆為兾州刺史。州人有宦者三人為中常侍，並以檄謁穆。穆疾之，辭不相見。兾部令長聞穆濟河，解印綬去者四十餘人。及到，奏劾諸郡，至有自殺者。以威略權宜，盡誅賊渠帥。舉劾權貴，或乃死獄中。有宦者趙忠喪父，歸葬安平，`安平，郡，兾州所部。`僭為璵璠、玉匣、偶人。`玉匣長尺，廣二寸半，衣死者自腰以下至足，連以金縷，天子之制也。左傳曰：「陽虎將以璵璠斂。」杜預注云：「美玉名，君所佩也。」偶人，明器之屬也。`穆聞之，下郡案驗。吏畏其嚴明，遂發墓剖棺，陳尸出之，而收其家屬。帝聞大怒，徵穆詣廷尉，`謝承書曰：「穆臨當就道，兾州從事欲為畫像置聽事上，穆留板書曰：『勿畫吾形，以為重負。忠義之未顯，何形象之足紀也！』」`輸作左校。`左校，署名，屬將作，掌左工徒。`太學書生劉陶等數千人詣闕上書訟穆曰：「伏見施刑徒朱穆，處公憂國，拜州之日志清姦惡。誠以常侍貴寵，父兄子弟布在州郡，競為虎狼，噬食小人，故穆張理天網，補綴漏目，羅取殘禍，以塞天意。由是內官咸共恚疾，謗讟煩興，讒隙仍作，極其刑讁，輸作左校。天下有識皆以穆同勤禹、稷，而被共、鯀之戾，若死者有知，則唐帝怒於崇山，重華忿於蒼墓矣。`尚書曰：「放驩兜於崇山。」孔安國注曰：「崇山，南裔也。」山海經曰：「有讙頭之國，帝堯葬焉。」郭璞注云：「讙頭，驩兜也。」禮記曰：「舜葬蒼梧之野。」`當今中官近習，`鄭玄注禮記云：「近習，天子所親幸者。」`竊持國柄，`周禮以八柄詔王馭羣臣，謂爵、祿、予、置、生、奪、廢、誅也。`手握王爵，口含天憲，運賞則使餓隷富於季孫，`運，行也。論語曰：「季氏富於周公。」`呼噏則令伊、顏化為桀、跖。`呼噏，吐納也。伊尹、顏回、夏桀、盜跖也。`而穆獨亢然不顧身害。非惡榮而好辱，惡生而好死也，徒感王綱之不攝，`攝，持也。`懼天網之乆失，故竭心懷憂，為上深計。臣願黥首繫趾，`黥首謂鑿額涅墨也。繫趾謂釱其足也，以鐵著足曰釱也。`代穆校作。」帝覽其奏，乃赦之。

穆居家數年，在朝諸公多有相推薦者，於是徵拜尚書。穆旣深疾宦官，及在臺閣，旦夕共事，志欲除之。乃上疏曰：「案漢故事，中常侍參選士人。建武以後，乃悉用宦者。自延平以來，浸益貴盛，假貂璫之飾，處常伯之任，`璫以金為之，當冠前，附以金蟬也。漢官儀曰：「中常侍，秦官也。漢興，或用士人，銀璫左貂。光武已後，專任宦者，右貂金璫。」常伯，侍中。`天朝政事一更其手，灌傾海內，寵貴無極，子弟親戚並荷榮任，故放濫驕溢，莫能禁禦。凶狡無行之徒媚以求官，恃埶怙寵之輩漁食百姓，窮破天下，空竭小人。愚臣以為可悉罷省，遵復往初，率由舊章，更選海內清淳之士，明達國體者，以補其處。即陛下可為堯舜之君，衆僚皆為稷契之臣，兆庶黎萌蒙被聖化矣。」帝不納。後穆因進見，口復陳曰：「臣聞漢家舊典，置侍中、中常侍各一人，省尚書事，`省，覽也。`黃門侍郎一人，傳發書奏，`傳，通也。`皆用姓族。`引用士人有族望者。`自和熹太后以女主稱制，不接公卿，乃以閹人為常侍，小黃門通命兩宮。自此以來，權傾人主，窮困天下。宜皆罷遣，博選耆儒宿德，與參政事。」帝怒，不應。穆伏不肯起。左右傳出，`傳聲令出。`良乆乃趨而去。自此中官數因事稱詔詆毀之。

穆素剛，不得意，居無幾，憤懣發疽。`疽，癰也。`延熹六年，卒，時年六十四。祿仕數十年，蔬食布衣，家無餘財。公卿共表穆立節忠清，虔恭機密，守死善道，宜蒙旌寵。策詔襃述，追贈益州太守。所著論、策、奏、敎、書、詩、記、嘲，凡二十篇。`袁山松書曰：「穆著論甚美，蔡邕甞至其家自寫之。」`

穆前在兾州，所辟用皆清德長者，多至公卿、州郡。子野，少有名節，仕至河南尹。`野字子遼，見荀爽薦文。`初，穆父卒，穆與諸儒考依古義，謚曰貞宣先生。`謚法曰：「清白守節曰貞，善聞周達曰宣。」`及穆卒，蔡邕復與門人共述其體行，謚為文忠先生。`袁山松書曰：「蔡邕議曰：『魯季文子，君子以為忠，而謚曰文子。又傳曰：「忠，文之實也。」忠以為實，文以彰之。』遂共謚穆。荀爽聞而非之。故張璠論曰：『夫謚者，上之所贈，非下之所造，故顏、閔至德，不聞有謚。朱、蔡各以衰世臧否不立，故私議之。』」`

論曰：朱穆見比周傷義，偏黨毀俗，`左傳曰：「頑嚚不友，是與比周。」杜預注云：「比，近也。周，密也。」`志抑朋游之私，遂著絕交之論。蔡邕以為穆貞而孤，又作正交而廣其致焉。`邕論略曰：「聞之前訓曰：『君子以朋友講習，而正人無有淫朋。』是以古之交者，其義敦以正，其誓信以固。逮至周德始衰，頌聲旣寢，伐木有『鳥鳴』之刺，谷風有『棄予』之怨，其所由來，政之缺也。自此已降，彌以陵遲，或闕其始終，或彊其比周。是以搢紳患其然，而論者諄諄如也。疾淺薄而攜貳者有之，惡朋黨而絕交游者有之。其論交也，曰富貴則人爭趣之，貧賤則人爭去之。是以君子慎人所以交己，審己所以交人，富貴則無暴集之客，貧賤則無棄舊之賔矣。故原其所以來，則知其所以去；見其所以始，則睹其所以終。彼貞士者，貧賤不待夫富貴，富貴不驕乎貧賤，故可貴也。蓋朋友之道，有義則合，無義則離。善則乆要不忘平生之言，惡則忠告善誨之，否則止，無自辱焉。故君子不為可棄之行，不患人之遺己也。信有可歸之德，不病人之遠己也。不幸或然，則躬自厚而薄責於人，怨其遠矣；求諸己而不求諸人，咎其稀矣。夫遠怨稀咎之機，咸在乎躬，莫之能改也。子夏之門人問交於子張，而二子各有聞乎夫子，然則以交誨也。商也寬，故告之以距人，師也褊，故訓之以容衆，各從其行而矯之。至於仲尼之正敎，則汎愛衆而親仁，故非善不喜，非仁不親，交游以方，會友以文，可無貶也。穀梁子亦曰：『心志旣通，名譽不聞，友之罪也。』今將患其流而塞其源，病其末而刈其本，無乃未若擇其正而黜其邪，與其彼農皆黍而獨稷焉。夫黍亦神農之嘉穀，與稷並為粢盛也，使交而可廢，則黍其愆矣。括二論而言之，則刺薄者博而洽，斷交者貞而孤。孤有羔羊之節，與其不獲已而矯時也，走將從夫孤焉。」`蓋孔子稱「上交不諂，下交不黷」，`易繫辭之言也。`又曰「晏平仲善與人交」，子夏之門人亦問交於子張。`並見論語。`故易明斷金之義，`易繫辭曰：「二人同心，其利斷金。」`詩載讌朋之謠。`詩小雅伐木序云：「讌朋友故舊也。」其詩曰：「伐木滸滸，釃酒有藇。」釃音所宜反。藇音序。`若夫文會輔仁，直諒多聞之友，時濟其益，`論語曰：「君子以文會友，以友輔仁。」又曰：「益者三友，友直，友諒，友多聞，益矣。」`紵衣傾蓋，彈冠結綬之夫，遂隆其好，`左傳曰，吳季札以縞帶贈子產，子產獻紵衣焉。孔叢子曰：「孔子與程子相遇於塗，傾蓋而語。」傾蓋謂駐車交蓋也。前書曰，王陽、貢禹相與為友，朱博與蕭育為友，時稱「蕭朱結綬，王貢彈冠」，言其趣舍同，相薦達。`斯固交者之方焉。`方，道也。`至乃田、竇、衞、霍之游客，`竇嬰，孝文皇后從兄子，封魏其侯，游士賔客爭歸之。武帝時為丞相。田蚡，景帝王皇后同產弟，為太尉。蚡以太后故親幸，數言事多效，士吏趨埶利者皆去嬰而歸蚡。衞青拜大將軍，青姊子霍去病為驃騎將軍，皆為大司馬。去病秩祿與大將軍等，自是後青日衰而去病益貴，青故人門下多去事去病，輒得官爵也。`廉頗、翟公之門賔，`史記曰，廉頗趙人，封為信平君，假相國。長平之免歸也，故客盡去；及復用為將，客又至。廉頗曰：「客退矣。」客曰：「吁！君何見之晚也？夫以市道交，君有埶我即從君，無埶即去，此其理也，又何怨焉？」下邽翟公為廷尉，賔客亦填門；及廢，門外可設爵羅。後復為廷尉，賔客欲往，翟公大署其門曰「一死一生，乃知交情。一貧一富，乃知交態。一貴一賤，交情乃見」也。`進由埶合，退因衰異。又專諸、荊卿之感激，`史記曰，專諸，堂邑人。吳公子光以嫡嗣未得立，請專諸刺吳王僚。諸曰：「王僚可殺也，母老子弱，是其無如我何？」光乃置酒請王僚。酒酣，專諸置匕首魚炙之中，以刺王僚，立死。又曰，荊軻，衞人也。燕太子丹質於秦，秦王政遇之不善，丹怨亡歸，與軻交結，乃尊為上卿，故謂之荊卿。軻入秦，刺始皇不遂而死也。`侯生、豫子之投身，`史記曰，侯嬴，魏隱士，為大梁夷門門者，魏公子無忌請為上客。秦圍邯鄲，嬴敎公子竊兵符北救趙，乃自剄。又曰，豫讓，晉人。趙襄子滅智伯，讓曰：「士為知己者死。」乃變名姓，欲刺襄子，襄子令執之，遂伏劔而死。`情為恩使，命緣義輕。皆以利害移心，懷德成節，非夫交照之本，未可語失得之原也。穆徒以友分少全，因絕同志之求；黨俠生敝，而忘得朋之義。`易曰：「西南得朋。」`蔡氏貞孤之言，其為然也！古之善交者詳矣。漢興稱王陽、貢禹、陳遵、張竦，`前書曰，陳遵字孟公，杜陵人也。張竦字伯松。竦博學通達，以廉儉自守，而遵放縱不拘。操行雖異，然相親友也。`中世有廉范、慶鴻、陳重、靁義云。

樂恢字伯竒，京兆長陵人也。父親，為縣吏，得罪於令，收將殺之。恢年十一，常俯伏寺門，晝夜號泣。令聞而矜之，即解出親。

恢長好經學，事博士焦永。永為河東太守，恢隨之官，閉廬精誦，不交人物。後永以事被考，諸弟子皆以通關被繫，`為交通關涉也。`恢獨曒然不汚於法，`曒，明也，音公鳥反。或從「白」作「皎」，音亦同。`遂篤志為名儒。性廉直介立，`介，特也。`行不合己者，雖貴不與交。信陽侯陰就數致禮請恢，恢絕不荅。

後仕本郡吏，太守坐法誅，`東觀記京兆尹張恂召恢，署戶曹史。`故人莫敢往，恢獨奔喪行服，坐以抵罪。歸，復為功曹，選舉不阿，請託無所容。同郡揚政數衆毀恢，後舉政子為孝廉，由是鄉里歸之。辟司空牟融府。會蜀郡太守第五倫代融為司空，恢以與倫同郡，不肯留，薦潁川杜安而退。諸公多其行，連辟之，遂皆不應。`華嶠書曰：「安擢為宛令，以病去。章帝行過潁川，安上書，召拜御史，遷至巴郡太守。而恢在家，安與恢書通問，恢告吏口謝，且讓之曰：『為宛令不合志，病去可也。干人主以闚覦，非也。違平生操，故不報。』安亦節士也，年十三入太學，號竒童。洛陽令周紆自往候安，安謝不見。京師貴戚慕其行，或遺之書，安不發，悉壁藏之。及後捕案貴戚賔客，安開壁出書，印封如故。」`

後徵拜議郎。會車騎將軍竇憲出征匈奴，恢數上書諫爭，朝廷稱其忠。`東觀記載恢所上書諫曰：「春秋之義，王者不理夷狄。得其地不可墾發，得其人無益於政，故明王之於夷狄，羇縻而已。孔子曰：『遠人不服，則修文德以來之。』以漢之盛，不務修舜、禹、周公之德，而無故興干戈，動兵革，以求無用之物，臣誠惑之！」`入為尚書僕射。是時河南尹王調、洛陽令李阜與竇憲厚善，縱舍自由。恢劾奏調、阜，并及司隷校尉。諸所刺舉，無所回避，貴戚惡之。`決錄注曰：「調字叔和，為河南尹。永和二年，坐買洛陽令同郡任稜竹田及上罷城東漕渠免官。」`憲弟夏陽侯瓌欲往候恢，恢謝不與通。憲兄弟放縱，而忿其不附己。妻每諫恢曰：「昔人有容身避害，何必以言取怨？」恢歎曰：「吾何忍素餐立人之朝乎！」遂上疏諫曰：「臣聞百王之失，皆由權移於下。大臣持國，常以埶盛為咎。伏念先帝，聖德未永，早棄萬國。陛下富於春秋，纂承大業，`春秋謂年也。言年少，春秋尚多，故稱富。`諸舅不宜幹正王室，以示天下之私。經曰：『天地乖互，衆物夭傷。君臣失序，萬人受殃。』政失不救，其極不測。方今之宜，上以義自割，下以謙自引。四舅可長保爵土之榮，`四舅謂竇憲、弟篤、景、瓌也。`皇太后永無慙負宗廟之憂，誠策之上者也。」書奏不省。時竇太后臨朝，和帝未親萬機，恢以意不得行，乃稱疾乞骸骨。詔賜錢，太醫視疾。恢薦任城郭均、成陽高鳳，而遂稱篤。拜騎都尉，上書辭謝曰：「仍受厚恩，無以報效。夫政在大夫，孔子所疾；`論語孔子曰：「天下有道，政不在大夫。」`世卿持權，春秋以戒。`左傳曰：「齊崔氏出奔衞。」公羊傳曰：「崔氏者何？齊大夫。稱崔氏者何？貶。曷為貶？譏世卿也。」`聖人懇惻，不虛言也。近世外戚富貴，必有驕溢之敗。今陛下思慕山陵，未遑政事；諸舅寵盛，權行四方。若不能自損，誅罰必加。臣壽命垂盡，臨死竭愚，惟蒙留神。」詔聽上印綬，乃歸鄉里。竇憲因是風厲州郡迫脅，恢遂飲藥死。弟子縗絰輓者數百人，`輓，引柩也。`衆庶痛傷之。

後竇氏誅，帝始親事，恢門生何融等上書陳恢忠節，除子己為郎中。`三輔決錄注曰：「己字伯文，為郎非其好也，去官。」`

何敞字文高，扶風平陵人也。其先家于汝陰。六世祖比干，學尚書於朝錯，`何氏家傳云：「並祖父比干，字少卿，經明行修，兼通法律。為汝陰縣獄吏決曹掾，平活數千人。後為丹陽都尉，獄無冤囚，淮汝號曰『何公』。征和三年三月辛亥，天大陰雨，比干在家，日中夢貴客車騎滿門，覺以語妻。語未已，而門有老嫗可八十餘，頭白，求寄避雨，雨甚而衣履不霑清。雨止，送至門，乃謂比干曰：『公有陰德，今天錫君策，以廣公之子孫。』因出懷中符策，狀如簡，長九寸，凡九百九十枚，以授比干，子孫佩印綬者當如此筭。比干年五十八，有六男，又生三子。本始元年，自汝陰徙平陵，代為名族。」`武帝時為廷尉正，與張湯同時。湯持法深而比干務仁恕，數與湯爭，雖不能盡得，然所濟活者以千數。後遷丹楊都尉，因徙居平陵。敞父寵，建武中為千乘都尉，以病免，遂隱居不仕。

敞性公正。自以趣舍不合時務，每請召，常稱疾不應。元和中，辟太尉宋由府，由待以殊禮。敞論議高，常引大體，多所匡正。司徒袁安亦深敬重之。是時京師及四方累有竒異鳥獸草木，言事者以為祥瑞。敞通經傳，能為天官，意甚惡之。乃言於二公曰：「夫瑞應依德而至，災異緣政而生。故鸜鵒來巢，昭公有乾侯之戹；`春秋：「有鸜鵒來巢。」左氏傳魯大夫師已曰：「文、成之世，童謠有之曰：『鸜鵒之羽，公在外野，往饋之馬。鸜鵒跦跦，公在乾侯。』」季平子逐昭公，公遜于乾侯。杜預注：「乾侯在魏郡斥丘縣，晉境內邑也。」`西狩獲麟，孔子有兩楹之殯。`公羊傳曰：「西狩獲麟，有以告孔子者曰：『有麏而角者何？』孔子曰：『孰為來哉！孰為來哉！』反袂拭面，涕下沾袍，曰：『吾道窮矣！』」何氏注曰：「麟者，太平之符，聖人之類。時得麟而死，此亦天告夫子將沒之徵也。」禮記孔子謂子貢曰：「予疇昔夜夢坐奠於兩楹之閒焉。殷人殯於兩楹之閒，丘即殷人也，予殆將死也。」遂寢疾，七日而死。`海鳥避風，臧文祀之，君子譏焉。`國語曰，海鳥爰居，止於魯東門之外三日，臧文仲使國人祭之。展禽譏焉，因曰：「今茲海其有風乎？廣川之鳥恒知避風。」是歲海多大風，冬煖。文仲聞之，曰：「吾過矣！」`今異鳥翔於殿屋，怪草生於庭際，不可不察。」由、安懼然不敢荅。`懼音紀具反。`居無何而肅宗崩。

時竇氏專政，外戚奢侈，賞賜過制，倉帑為虛。`帑音它朗反。`敞奏記由曰：「敞聞事君之義，進思盡忠，退思補過。歷觀世主時臣，無不各欲為化，垂之無窮，然而平和之政萬無一者，蓋以聖主賢臣不能相遭故也。今國家秉聦明之弘道，明公履晏晏之純德，`晏晏，溫和也。`君臣相合，天下翕然，治平之化，有望於今。孔子曰：『如有用我者，三年有成。』今明公視事，出入再朞，宜當克己，以醻四海之心。禮，一穀不升，則損服徹膳。`禮記曰：「歲凶，年穀不登，君膳不祭肺。」損服，減損服御。`天下不足，若己使然。而比年水旱，人不收穫，涼州緣邊家被凶害，`時西羌犯邊為害也。`男子疲於戰陳，妻女勞於轉運，老幼孤寡，歎息相依，又中州內郡公私屈竭，此實損膳節用之時。國恩覆載，賞賚過度，但聞臘賜，自郎官以上，公卿王侯以下，至於空竭帑藏，損耗國資。尋公家之用，皆百姓之力。明君賜賚，宜有品制，忠臣受賞，亦應有度，`臘賜大將軍、三公錢各二十萬，牛肉二百斤，粳米二百斛，特進、侯十五萬，卿十萬，校尉五萬，尚書三萬，侍中、將、大夫各二萬，千石、六百石各七千，虎賁、羽林郎二人共三千，以為祀門戶直。見漢官儀也。`是以夏禹玄圭，周公束帛。`尚書曰：「召公出取幣，入錫周公。」`今明公位尊任重，責深負大，上當匡正綱紀，下當濟安元元，豈但空空無違而已哉！宜先正己以率羣下，還所得賜，因陳得失，奏王侯就國，除苑囿之禁，節省浮費，賑卹窮孤，則恩澤下暢，黎庶恱豫，上天聦明，必有立應。使百姓歌誦，史官紀德，豈但子文逃祿，`國語：「昔楚鬬子文三登令尹，無一日之積。成王聞子文朝不及夕也，於是乎每朝設脯七束，糗一筐，以羞子文。成王每出子文之祿，必逃，王止而後復。人謂子文曰：『人生求富，子逃之，何也？』對曰：『從政者，以庇人也。人多曠者而我取富焉，是勤人以自封也，死無日矣。我逃死，非逃富也。』」`公儀退食之比哉！」`史記：「公儀休相魯，食茹而美，拔園葵而棄之，見布好而逐出其家婦，燔其機，云『欲令農士女工安得奪其貨乎』？」比音庇。`由不能用。

時齊殤王子都鄉侯暢奔弔國憂，`時章帝崩也。殤王名石，齊武王縯之孫也。`上書未報，侍中竇憲遂令人刺殺暢於城門屯衞之中，`暢得幸竇太后，故刺殺之。`而主名不立。敞又說由曰：「劉暢宗室肺府，茅土藩臣，來弔大憂，上書須報，`須，待也。`親在武衞，致此殘酷。奉憲之吏，莫適討捕，`適音的。謂無指的討捕也。`蹤迹不顯，主名不立。敞備數股肱，職典賊曹，`股肱謂手臂也。公府有賊曹，主知盜賊也。`故欲親至發所，以糾其變，而二府以為故事三公不與賊盜。`敞在太尉府，二府謂司徒、司空。丙吉為丞相不案事，遂為故事，見馬防傳也。`昔陳平生於征戰之世，猶知宰相之分，云『外鎮四夷，內撫諸侯，使卿大夫各得其宜』。`陳平為左丞相，對文帝曰：「宰相者，佐天子理陰陽，順四時，下育萬物之宜，外鎮撫四夷、諸侯，內親附百姓，使卿大夫各得任其職焉。」`今二府執事不深惟大義，惑於所聞，公縱姦慝，莫以為咎。惟明公運獨見之明，昭然勿疑，敞不勝所見，請獨奏案。」由乃許焉。二府聞敞行，皆遣主者隨之，`主者謂主知之盜賊之曹也。`於是推舉具得事實，京師稱其正。

以高第拜侍御史。時遂以竇憲為車騎將軍，大發軍擊匈奴，而詔使者為憲弟篤、景並起邸第，興造勞役，百姓愁苦。敞上疏諫曰：「臣聞匈奴之為桀逆乆矣。平城之圍，慢書之恥，`匈奴冒頓以精兵三十萬騎，圍高帝於白登七日。案：白登在平城東南十餘里。高后時，冒頓遺高后書曰：「陛下獨立，孤僨獨居，兩主不樂，無以自娛，願以所有，易其所無。」孤僨，冒頓自請。`此二辱者，臣子所為捐軀而必死，高祖、呂后忍怒還忿，舍而不誅。伏惟皇太后秉文母之操，`文母，文王之妻大姒也。詩曰「旣有烈考，亦有文母」也。`陛下履晏晏之姿，匈奴無逆節之罪，漢朝無可慙之恥，而盛春東作，`歲起於東，人始就耕，故曰東作。`興動大役，元元怨恨，咸懷不恱。而猥復為衞尉篤、奉車都尉景繕修館第，彌街絕里。臣雖斗筲之人，`鄭玄注論語：「筲，竹器，容斗二升。」`誠竊懷怪，以為篤、景親近貴臣，當為百僚表儀。今衆軍在道，朝廷焦脣，百姓愁苦，縣官無用，而遽起大第，崇飾玩好，非所以垂令德，示無窮也。宜且罷工匠，專憂北邊，恤人之困。」書奏不省。

後拜為尚書，復上封事曰：「夫忠臣憂世，犯主嚴顏，譏刺貴臣，至以殺身滅家而猶為之者，何邪？君臣義重，有不得已也。臣伏見往事，國之危亂，家之將凶，皆有所由，較然易知。`較，明。`昔鄭武姜之幸叔段，`左傳，鄭武姜愛少子叔段，莊公立，武姜請以京封叔段，謂之京城大叔，後武姜引以襲鄭。`衞莊公之寵州吁，`左傳，衞莊公寵庶子州吁，州吁好兵，公不禁。大夫石碏諫曰：「臣聞愛子敎之以義方，弗納於邪。」莊公不從。及卒，適子桓公立，州吁乃殺桓公而篡其位。`愛而不敎，終至凶戾。由是觀之，愛子若此，猶飢而食之以毒，適所以害之也。`史記蘇秦曰：「飢人之所以飢而不食烏喙，為其愈充腹而與餓死同患也。」`伏見大將軍憲，始遭大憂，公卿比奏，欲令典幹國事。`比，頻也。幹，主也。`憲深執謙退，固辭盛位，懇懇勤勤，言之深至，天下聞之，莫不恱喜。今踰年無幾，大禮未終，卒然中改，兄弟專朝。憲秉三軍之重，篤、景緫宮衞之權，而虐用百姓，奢侈僭偪，誅戮無罪，肆心自快。今者論議凶凶，咸謂叔段、州吁復生於漢。臣觀公卿懷持兩端，不肯極言者，以為憲等若有匪懈之志，則己受吉甫襃申伯之功，`申伯，周宣王元舅也，有令德，故尹吉甫作頌以美之。其詩曰：「維嶽降神，生甫及申。申伯之德，柔惠且直。揉此萬邦，聞于四國。」`如憲等陷於罪辜，則自取陳平、周勃順呂后之權，`呂后欲封呂祿、呂產為王，王陵諫不許，陳平、周勃順旨而封之。呂后崩，平、勃合謀，卒誅產、祿也。`終不以憲等吉凶為憂也。臣敞區區，誠欲計策兩安，絕其緜緜，塞其涓涓，`周金人銘曰「涓涓不壅，終為江河；緜緜不絕，或成網羅」也。`上不欲令皇太后損文母之號，陛下有誓泉之譏，`左傳，鄭武姜引大叔段襲莊公，莊公寘姜氏於城潁，誓之曰：「不及黃泉，無相見也。」`下使憲等得長保其福祐。然臧獲之謀，上安主父，下存主母，猶不免於嚴怒。`方言：「臧獲，奴婢賤稱也。」史記曰：「蘇秦謂燕王曰：『客有遠為吏，其妻私人。其夫將來，私者憂之，妻曰：「勿憂，吾已為作藥酒待之矣。」居三日，其夫果至，妻使妾舉藥酒而進之。妾欲言酒之藥乎，則恐逐其主母也；欲勿言邪，則恐殺其主父。於是佯僵而棄酒。主父怒，笞之。故妾僵而覆酒，上存主父，下存主母，然猶不免於笞。』」`臣伏惟累祖蒙恩，至臣八世，`東觀記曰，何脩生成，為漢膠東相；成生果，為太中大夫；果生比干，為丹陽都尉；比干生壽，蜀郡太守；壽生顯，京輔都尉；顯生鄢，光祿大夫；鄢生寵，濟南都尉；寵生敞：八世也。`復以愚陋，旬年之閒歷顯位，備機近，每念厚德，忽然忘生。雖知言必夷滅，而冒死自盡者，誠不忍目見其禍而懷默苟全。駙馬都尉瓌，雖在弱冠，有不隱之忠，比請退身，願抑家權。可與參謀，聽順其意，誠宗廟至計，竇氏之福。」

敞數切諫，言諸竇罪過，憲等深怨之。時濟南王康尊貴驕甚，`康，光武少子也。`憲乃白出敞為濟南太傅。敞至國，輔康以道義，數引法度諫正之，康敬禮焉。

歲餘，遷汝南太守。敞疾文俗吏以苛刻求當時名譽，故在職以寬和為政。立春日，常召督郵還府，`督郵主司察愆過，立春陽氣發生，故召歸。`分遣儒術大吏案行屬縣，顯孝悌有義行者。及舉冤獄，以春秋義斷之。是以郡中無怨聲，百姓化其恩禮。其出居者，皆歸養其父母，追行喪服，`出居謂與父母別居者。其親先亡者自恨喪禮不足，追行喪制也。`推財相讓者二百許人。`東觀記曰：「高譚等百八十五人推財相讓。」`置立禮官，不任文吏。又修理鮦陽舊渠，`鮦陽，縣，屬汝南郡，故城在今豫州新蔡縣北。水經注云：「葛陂東出為鮦水，俗謂之三丈陂。」`百姓賴其利，墾田增三萬餘頃。吏人共刻石，頌敞功德。

及竇氏敗，有司奏敞子與夏陽侯瓌厚善，坐免官。永元十二年復徵，三遷五官中郎將。常忿疾中常侍蔡倫，倫深憾之。元興元年，敞以祠廟嚴肅，微疾不齋，後鄧皇后上太傅禹冢，敞起隨百官會，倫因奏敞詐病，坐抵罪。卒于家。

論曰：永元之際，天子幼弱，太后臨朝，竇氏憑盛戚之權，將有呂、霍之變。`呂祿、呂產也。霍光之子禹。`幸漢德未衰，大臣方忠，袁、任二公正色立朝，`袁安、任隗也。`樂、何之徒抗議柱下，`漢官儀曰：「侍御史，周官也，為柱下史，冠法冠。」案禮圖注云：「法冠，執法者服之。」樂恢為司隷，何敞為御史，並彈射糾察之官也。`故能挾幼主之斷，勦姦回之偪。`勦，絕也。`不然，國家危矣。夫竇氏之閒，唯何敞可以免，而特以子失交之故廢黜，不顯大位。惜乎，過矣哉！

贊曰：朱生受寄，誠不愆義。公叔辟梁，允納明刺。絕交靣朋，崇厚浮偽。`楊雄法言曰：「朋而不心，靣朋也。友而不心，靣友也。」浮偽者，勸之以崇厚也。`恢舉謗己，敞非祥瑞。永言國偪，甘心彊詖。`詖，佞諂也。竇憲兄弟奢僭上偪，敞冒死切諫，是甘心於彊詖之人也。`

* * *

