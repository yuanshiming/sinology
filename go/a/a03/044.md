 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷四十四 ‧ 列傳第三十四`   

* * *

鄧彪　張禹　徐防　張敏　胡廣

鄧彪字智伯，南陽新野人，`續漢書曰：「其先楚人，鄧況始居新野，子孫以農桑為業。」`太傅禹之宗也。父邯，中興初以功封鄳侯，`鄳音莫庚反。`仕至勃海太守。彪少勵志，修孝行。父卒，讓國於異母弟荊鳳，`本或無「荊」。`顯宗高其節，下詔許焉。

後仕州郡，辟公府，`東觀記曰：「彪與同郡宗武伯、翟敬伯、陳綏伯、張弟伯同志好，齊名，南陽號曰『五伯』。」`五遷桂陽太守。永平十七年，徵入為太僕。數年，喪後母，辭疾乞身，詔以光祿大夫行服。服竟，拜奉車都尉，遷大司農。數月，代鮑昱為太尉。彪在位清白，為百僚式。視事四年，以疾乞骸骨。元和元年，賜策罷，贈錢三十萬，在所以二千石奉終其身。又詔太常四時致宗廟之胙，`胙，祭廟肉也。禮，凡預祭，異姓則歸之胙，同姓則留之宴。彪不預祭而賜胙，重之。`河南尹遣丞存問，常以八月旦奉羊、酒。`東觀記曰「賜羊一頭，酒二石」也。`

和帝即位，以彪為太傅，錄尚書事，賜爵關內侯。永元初，竇氏專權驕縱，朝廷多有諫爭，而彪在位修身而已，不能有所匡正。又甞奏免御史中丞周紆，紆前失竇氏旨，故頗以此致譏，然當時宗其禮讓。及竇氏誅，以老病上還樞機職，詔賜養牛酒而許焉。五年春，薨于位，天子親臨弔臨。

張禹字伯達，趙國襄國人也。祖父況族姊為皇祖考夫人，`皇祖考，鉅鹿都尉回。`數往來南頓，見光武。光武為大司馬，過邯鄲，況為郡吏，謁見光武。光武大喜，曰：「乃今得我大舅乎！」因與俱北，到高邑，以為元氏令。遷涿郡太守。後為常山關長。會赤眉攻關城，況戰歿。`關，縣，屬常山郡，今定州行唐縣西北有故關邑城。東觀記曰：「況遷涿郡太守，時年八十，不任兵馬，上疏乞身，詔許之。後詔問起居何如，子歆對曰『如故』。詔曰：『家人居不足贍，且以一縣自養。』復以況為常山關長。會赤眉攻關城，況出戰死。上甚哀之。」`父歆，初以報仇逃亡，`東觀記曰：「歆守皐長，有報父仇賊自出，歆召囚詣閤，曰：『欲自受其辭。』旣入，解械飲食，便發遣，遂棄官亡命，逢赦出，由是鄉里服其高義。」與此不同。`後仕為淮陽相，終於汲令。`東觀記曰：「歆為相時，王新歸國，賔客放縱，干亂法禁，歆將令尉入宮搜捕，王白上，歆坐左遷為汲令，卒官。」`

禹性篤厚節儉。`東觀記曰：「禹好學，習歐陽尚書，事太常桓榮，惡衣食。」`父卒，汲吏人賻送前後數百萬，悉無所受。又以田宅推與伯父，身自寄止。

永平八年，舉孝廉，稍遷；建初中，拜楊州刺史。當過江行部，中土民皆以江有子胥之神，難於濟涉。`酈元水經注曰，吳王賜子胥死，浮尸於江。夫差悔，與羣臣臨江設祭，修塘道及壇，吳人因為立廟而祭焉。`禹將度，吏固請不聽。禹厲言曰：「子胥如有靈，知吾志在理察枉訟，豈危我哉？」遂鼓楫而過。歷行郡邑，深幽之處莫不畢到，親錄囚徒，多所明舉。吏民希見使者，民懷喜恱，怨德美惡，莫不自歸焉。

元和二年，轉兖州刺史，亦有清平稱。三年，遷下邳相。徐縣北界有蒲陽坡，`東觀記曰：「坡水廣二十里，徑且百里，在道西，其東有田可萬頃。」「坡」與「陂」同。`傍多良田，而堙廢莫修。禹為開水門，通引灌溉，遂成孰田數百頃。勸率吏民，假與種糧，親自勉勞，遂大收穀實。鄰郡貧者歸之千餘戶，室廬相屬，其下成巿。後歲至墾千餘頃，民用溫給。`東觀記曰：「禹巡行守舍，止大樹下，食糒飲水而已。後年，鄰國貧人來歸之者，茅屋草廬千戶，屠酤成巿。墾田千餘頃，得穀百萬餘斛。」`功曹史戴閏，故太尉掾也，權動郡內，有小譴，禹令自致徐獄，然後正其法。`徐，縣名也。東觀記曰「閏當從行縣，從書佐假車馬什物。禹聞知，令直符責問，閏具以實對。禹以宰士惶恐首實，令自致徐獄」也。`自長史以下，莫不震肅。

永元六年，入為大司農，拜太尉，和帝甚禮之。十五年，南巡祠園廟，禹以太尉兼衞尉留守。`東觀記曰「禹留守北宮，太官朝夕送食，賜闟登具物，除子男盛為郎」也。`聞車駕當進幸江陵，以為不宜冒險遠，驛馬上諫。詔報曰：「祠謁旣訖，當南禮大江，會得君奏，臨漢回輿而旋。」及行還，禹特蒙賞賜。

延平元年，遷為太傅，錄尚書事。鄧太后以殤帝初育，`育，生也。`欲令重臣居禁內，乃詔禹舍宮中，給帷帳牀褥，太官朝夕進食，五日一歸府。每朝見，特贊，與三公絕席。禹上言：「方諒闇密靜之時，不宜依常有事於苑囿。`鄭玄注論語曰：「諒闇謂凶廬也。」尚書曰「帝乃徂落，四海遏密八音」也。`其廣成、上林空地，宜且以假貧民。」太后從之。及安帝即位，數上疾乞身。詔遣小黃門問疾，賜牛一頭，酒十斛，勸令就第。其錢布、刀劔、衣物，前後累至。

永初元年，以定策功封安鄉侯，食邑千二百戶，與太尉徐防、司空尹勤同日俱封。其秋，以寇賊水雨策免防、勤，而禹不自安，上書乞骸骨，更拜太尉。四年，新野君病，`鄧太后母陰氏。`皇太后車駕幸其第。禹與司徒夏勤、司空張敏俱上表言：「新野君不安，車駕連日宿止，臣等誠竊惶懼。臣聞王者動設先置，止則交戟，清道而後行，清室而後御，`前書曰：「舊典，天子行幸，所至必遣靜室令先案行，清靜殿中，以虞非常。」`離宮不宿，所以重宿衞也。陛下體烝烝之至孝，親省方藥，恩情發中，乆處單外，百官露止，議者所不安。宜且還宮，上為宗廟社稷，下為萬國子民。」比三上，固爭，乃還宮。後連歲災荒，府臧空虛，禹上疏求入三歲租稅，以助郡國稟假。`稟，給也。假，貸也。`詔許之。五年，以陰陽不和策免。七年，卒于家。使者弔祭。除小子曜為郎中。長子盛嗣。

徐防字謁卿，沛國銍人也。`銍故城，今亳州臨渙縣也。`祖父宣，為講學大夫，以易敎授王莽。`王莽置六經祭酒各一人，秩上卿。長安國由為講易祭酒，宣為講學大夫，蓋當屬於祭酒也。`父憲，亦傳宣業。

防少習父祖學，永平中，舉孝廉，除為郎。防體貌矜嚴，占對可觀，顯宗異之，特補尚書郎。職典樞機，周密畏慎，奉事二帝，未甞有過。和帝時，稍遷司隷校尉，出為魏郡太守。永元十年，遷少府、大司農。防勤曉政事，所在有迹。十四年，拜司空。

防以五經乆遠，聖意難明，宜為章句，以悟後學。上疏曰：「臣聞詩書禮樂定自孔子，發明章句始於子夏。`史記，孔子沒，子夏居西河，敎弟子三百人，為魏文侯師。`其後諸家分析，各有異說。`前書：「仲尼沒而微言絕，七十子喪而大義乖，故春秋為五，詩分為四，易有數家之傳。」`漢承亂秦，經典廢絕，本文略存，或無章句。收拾缺遺，建立明經，博徵儒術，開置太學。`武帝時開學官，置博士弟子員也。`孔聖旣遠，微旨將絕，故立博士十有四家，`漢官曰：「光武中興，恢弘稽古，易有施、孟、梁丘賀、京房，書有歐陽和伯、夏侯勝、建，詩有申公、轅固、韓嬰，春秋有嚴彭祖、顏安樂，禮有戴德、戴聖。凡十四博士。太常差選有聦明威重一人為祭酒，總領綱紀也。」`設甲乙之科，`前書曰：「歲課甲科四十人為郎中，乙科二十人為太子舍人，丙科四十人補文學掌故。」`以勉勸學者，所以示人好惡，改敝就善者也。伏見太學試博士弟子，皆以意說，不修家法，`諸經為業，各自名家。`私相容隱，開生姦路。每有策試，輒興諍訟，論議紛錯，互相是非。孔子稱『述而不作』，`但述先聖之言，不自制作。`又曰『吾猶及史之闕文』，`古者史官於書事，有不知則闕，以待能者。孔子言「吾少時猶及見古史官之闕文，今則無之」，疾時多穿鑿也。見論語也。`疾史有所不知而不肯闕也。今不依章句，妄生穿鑿，以遵師為非義，意說為得理，輕侮道術，濅以成俗，誠非詔書實選本意。改薄從忠，三世常道，`太史公曰：「夏之政忠。忠之敝，小人以野，故殷人承之以敬。敬之敝，小人以鬼，故周人承之以文。文之敝，小人以僿，故救僿莫若以忠。三王之道若循環，周而復始。」僿音西志反，史記「僿」或作「薄」。`專精務本，儒學所先。臣以為博士及甲乙策試，宜從其家章句，開五十難以試之。解釋多者為上第，引文明者為高說；若不依先師，義有相伐，`伐謂自相攻伐也。`皆正以為非。五經各取上第六人，論語不宜射策。雖所失或乆，差可矯革。」`東觀記防上疏曰：「試論語本文章句，但通度，勿以射策。兾令學者務本，有所一心，專精師門，思核經意，事得其實，道得其真。於此弘廣經術，尊重聖業，有益於化。雖從來乆，六經衰微，學問寖淺，誠宜反本，改矯其失。」`詔書下公卿，皆從防言。

十六年，拜為司徒。延平元年，遷太尉，與太傅張禹參錄尚書事，數受賞賜，甚見優寵。

安帝即位，以定策封龍鄉侯。食邑千一百戶。其年以災異寇賊策免，就國。凡三公以災異策免，始自防也。`東觀記曰：「郡國被水災，比州湮沒，死者以千數。災異數降。西羌反畔，殺略人吏。京師淫雨，蟊賊傷稼穡。防比上書自陳過咎，遂策免。」`

防卒，子衡當嗣，讓封於其弟崇。數歲，不得已，乃出就爵云。

張敏字伯達，河閒鄚人也。`鄚，今瀛州縣也。音莫。`建初二年，舉孝廉，四遷，五年，為尚書。

建初中，有人侮辱人父者，而其子殺之，肅宗貰其死刑而降宥之，`貰，寬也，音示夜反。`自後因以為比。是時遂定其議，以為輕侮法。敏駮議曰：「夫輕侮之法，先帝一切之恩，不有成科班之律令也。夫死生之決，宜從上下，猶天之四時，有生有殺。若開相容恕，著為定法者，則是故設姦萌，生長罪隙。孔子曰：『民可使由之，不可使知之。』`由，從也。言設政敎，可但使人從之，若知其本末，愚者或輕而不行。事見論語也。`春秋之義，子不報讎，非子也。`公羊傳曰：「父不受誅，子復讎可也。」注云：「不受誅，罪不當誅也。」`而法令不為之減者，以相殺之路不可開故也。今託義者得減，妄殺者有差，使執憲之吏得設巧詐，非所以導『在醜不爭』之義。`導，敎也。醜，類也。`又輕侮之比，濅以繁滋，至有四五百科，轉相顧望，彌復增甚，難以垂之萬載。臣聞師言：『救文莫如質。』故高帝去煩苛之法，為三章之約。建初詔書有改於古者，可下三公、廷尉蠲除其敝。」議寢不省。敏復上疏曰：「臣敏蒙恩，特見拔擢，愚心所不曉，迷意所不解，誠不敢苟隨衆議。臣伏見孔子垂經典，皐陶造法律，`史游急就篇曰「臯陶造獄法律存」也。`原其本意，皆欲禁民為非也。未曉輕侮之法將以何禁？必不能使不相輕侮，而更開相殺之路，執憲之吏復容其姦枉。議者或曰：『平法當先論生。』臣愚以為天地之性，唯人為貴，殺人者死，三代通制。今欲趣生，反開殺路，一人不死，天下受敝。記曰：『利一害百，人去城郭。』夫春生秋殺，天道之常。春一物枯即為災，`禮記月令曰「孟春行夏令，則風雨不時，草木早落」也。`秋一物華即為異。`月令曰「仲秋行春令，則秋雨不降，草木生榮，國乃有恐」也。`王者承天地，順四時，法聖人，從經律。願陛下留意下民，考尋利害，廣令平議，天下幸甚。」和帝從之。

九年，拜司隷校尉。視事二歲，遷汝南太守。清約不煩，用刑平正，有理能名。坐事免。延平元年，拜議郎，再遷潁川太守。永初元年，徵拜司空，在位奉法而已。視事三歲，以病乞身，不聽。六年春，行大射禮，陪位頓仆，乃策罷之。`東觀記載策曰：「今君所苦未瘳，有司奏君年體衰羸，郊廟禮儀仍有曠廢。鼎足之任不可以缺，重以職事留君。其上司空印綬。」`因病篤，卒于家。

胡廣字伯始，南郡華容人也。`華容，縣，故城在今荊州東。`六世祖剛，清高有志節。平帝時，大司徒馬宮辟之。值王莽居攝，剛解其衣冠，縣府門而去，遂亡命交阯，隱於屠肆之閒。後莽敗，乃歸鄉里。父貢，交阯都尉。

廣少孤貧，親執家苦。`襄陽耆舊記，廣父名寵，寵妻生廣，早卒，寵更娶江陵黃氏，生康，字仲始。`長大，隨輩入郡為散吏。太守法雄之子真，從家來省其父。真頗知人。會歲終應舉，雄勑真助其求才。雄因大會諸吏，真自於牖閒密占察之，乃指廣以白雄，遂察孝廉。旣到京師，試以章奏，安帝以廣為天下第一。`謝承書曰：「廣有雅才，學究五經，古今術蓺皆畢覽之。年二十七，舉孝廉。」續漢書曰「故事，孝廉高第，三公尚書輒優之，特勞來其舉將，於是公府下詔書勞來雄焉。及拜郎，恪勤職事，所掌辨護」也。`旬月拜尚書郎，五遷尚書僕射。

順帝欲立皇后，而貴人有寵者四人，莫知所建，議欲探籌，以神定選。廣與尚書郭虔、史敞上疏諫曰：「竊見詔書以立后事大，謙不自專，欲假之籌策，決疑靈神。篇籍所記，祖宗典故，未甞有也。恃神任筮，旣不必當賢；就值其人，猶非德選。夫岐嶷形於自然，`詩云：「克岐克嶷。」鄭玄注云：「岐岐然意有所知也。其貌嶷然，有所識別也。」`俔天必有異表。`俔音苦見反。說文曰：「俔，譬諭也。」詩云：「文王嘉止，俔天之妹。」文王聞太姒之賢則美之。言大邦有子女，譬天之有女弟，故求為配焉。`宜參良家，簡求有德，德同以年，年鈞以貌，稽之典經，斷之聖慮。`左傳曰「昔先王之命曰：『王后無嫡，則擇立長，年鈞以德，德鈞以卜』」也。`政令猶汗，往而不反。`易曰：「渙汗其大號，王居無咎。」劉向曰「汗出而不反」者也。`詔文一下，形之四方。`形，見也。`臣職在拾遺，憂深責重，是以焦心，冒昧陳聞。」帝從之，以梁貴人良家子，定立為皇后。

時尚書令左雄議改察舉之制，限年四十以上，儒者試經學，文吏試章奏。廣復與敞、虔上書駮之曰：「臣聞君以兼覽博照為德，`即明四目，達四聦也。`臣以獻可替否為忠。`左傳曰，齊晏子曰：「君所謂可而有否焉，臣獻其否，以成其可。君所謂否而有可焉，臣獻其可，以去其否。」`書載稽疑，謀及卿士；`稽，考也。考正疑事，謀及卿士。見尚書。`詩美先人，詢于芻蕘。`詩大雅曰：「先人有言，詢于芻蕘。」注云：「詢，謀也。芻蕘，薪采者也。言有疑事，當與薪采者謀之也。」`國有大政，必議之於前訓，諮之於故老，`國語叔向曰：「國有大事，必順於典刑，而訪於耇老，而後行之。」`是以慮無失策，舉無過事。竊見尚書令左雄議郡舉孝廉，皆限年四十以上，諸生試章句，文吏試牋奏。`周成雜字曰：「牋，表也。」漢雜事曰：「凡羣臣之書，通於天子者四品：一曰章，二曰奏，三曰表，四曰駮議。章者需頭，稱『稽首上以聞』。謝恩陳事，詣闕通者也。奏者亦需頭，其京師官但言『稽首言』，下『稽首以聞』，其中有所請，若罪法劾案，公府送御史臺，卿校送謁者臺也。表者不需頭，上言『臣某言』，下言『誠惶誠恐，頓首頓首，死罪死罪』，左方下附曰『某官臣甲乙上』。」`明詔旣許，復令臣等得與相參。竊惟王命之重，載在篇典，`禮記曰：「動則左史書之，言則右史書之。」尚書曰：「王言惟作命，弗言，臣下罔由稟令。」又曰：「令出惟行，不惟反。」`當令縣於日月，固於金石，遺則百王，施之萬世。詩云：『天難諶斯，不易惟王。』可不慎與！`詩大雅也。諶，信也。斯，詞也。天之意難信矣，不可改易者天子也。`蓋選舉因才，無拘定制。六竒之策，不出經學；`前書陳平設六竒策以佐高祖。`鄭、阿之政，非必章奏。`說苑曰：「子產相鄭，內無國中之亂，外無諸侯之患也。子產從政也，擇能而使之。晏子化東阿，三年，景公召而數之，晏子請改道易行。明年上計，景公迎而賀之，晏子對曰：『臣前之化東阿也，屬託不行，貨賂不至，君反以罪臣。今則反是，而更蒙賀。』景公下席而謝。」`甘、竒顯用，年乖彊仕；`史記曰，秦欲與燕共伐趙，以廣河閒之地。甘羅年十二，使於趙，說趙王立割五城，以廣河閒，秦乃封羅為上卿。說苑曰，子竒年十八，齊君使主東阿，東阿大化。禮記曰：「四十彊而仕。」`終、賈揚聲，亦在弱冠。`前書，終軍年十八，為博士弟子，自請願以長纓必羈南越王而致之闕下。上竒其對，擢為諫大夫，往說越。越聽命，天子大恱。賈誼年十八，以誦詩屬文稱於郡中，文帝召為博士。`漢承周、秦，兼覽殷、夏，祖德師經，參雜霸軌，`宣帝曰：「漢家自有制度，本以霸王道雜理之。」`聖主賢臣，世以致理，貢舉之制，莫或回革。今以一臣之言，剗戾舊章，`剗，削也。戾，乖也。`便利未明，衆心不猒。`猒，服也。`矯枉變常，政之所重，而不訪台司，不謀卿士。若事下之後，議者剥異，異之則朝失其便，同之則王言已行。臣愚以為可宣下百官，參其同異，然後覽擇勝否，詳採厥衷。敢以瞽言，冒干天禁，`瞽，無目者也。不察人君顏色而言，如無目之人也。孔子曰：「未見顏色而言謂之瞽。」干，犯也。`惟陛下納焉。」帝不從。

時陳留郡缺職，尚書史敞等薦廣。曰：「臣聞德以旌賢，`旌，明也。書曰「德懋懋官」也。`爵以建事，`能建立事則與之爵。`『明試以功』，典謨所美，`明白考試之，有功者則授之以官。舜典、咎繇謩皆有此言，故云「典謩所美」也。`『五服五章』，天秩所祚，`五服謂天子、諸侯、卿、大夫、士之服也。五者之服必須章明。尚書咎繇謨曰：「天秩有禮，自我五禮有庸哉。天命有德，五服五章哉。」秩，序也。`是以臣竭其忠，君豐其寵，`豐，厚也。`舉不失德，下忘其死。竊見尚書僕射胡廣體真履規，謙虛溫雅，博物洽聞，探賾窮理，六經典奧，舊章憲式，無所不覽。柔而不犯，`柔而不犯謂性和柔而不可犯以非義也。`文而有禮，忠貞之性，憂公如家。不矜其能，不伐其勞，翼翼周慎，行靡玷漏。密勿夙夜，`密勿，僶勉。`十有餘年，心不外顧，志不苟進。臣等竊以為廣在尚書劬勞日乆，後母年老，旣蒙簡照，宜試職千里，匡寧方國。`詩云：「厥德不回，以受方國。」`陳留近郡，今太守任缺。廣才略深茂，堪能撥煩，願以參選，紀綱頹俗，使束脩守善，有所勸仰。」

廣典機事十年，出為濟陰太守，以舉吏不實免。復為汝南太守，入拜大司農。漢安元年，遷司徒。質帝崩，代李固為太尉，錄尚書事。以定策立桓帝，封育陽安樂鄉侯。以病遜位。又拜司空，告老致仕。尋以特進徵拜太常，遷太尉，以日食免。復為太常，拜太尉。

延熹二年，大將軍梁兾誅，廣與司徒韓縯、司空孫朗坐不衞宮，皆減死一等，奪爵土，免為庶人。後拜太中大夫、太常。九年，復拜司徒。

靈帝立，與太傅陳蕃參錄尚書事，復封故國。以病自乞。會蕃被誅，代為太傅，緫錄如故。

時年已八十，而心力克壯。`盛弘之荊州記曰「菊水出穰縣。芳菊被涯，水極甘香。谷中皆飲此水，上壽百二十，七八十者猶以為夭。太尉胡廣所患風疾，休沐南歸，恒飲此水，後疾遂瘳，年八十二薨」也。`繼母在堂，朝夕瞻省，傍無几杖，言不稱老。`禮記曰：「夫為人子者，恒言不稱老。」`及母卒，居喪盡哀，率禮無愆。性溫柔謹素，常遜言恭色。`遜，順也。`達練事體，明解朝章。雖無謇直之風，屢有補闕之益。故京師諺曰：「萬事不理問伯始，天下中庸有胡公。」`庸，常也。中和可常行之德也。孔子曰：「中庸之為德，其至矣乎！」`及共李固定策，大議不全，`質帝崩，固為太尉，與廣及司空趙戒議欲立清河王蒜。梁兾以蒜年長有德，恐為後患，盛意立蠡吾侯志。廣、戒等懾憚不能與爭，而固與杜喬堅守本議。`又與中常侍丁肅婚姻，以此譏毀於時。

自在公台三十餘年，歷事六帝，`廣以順帝漢安元年為司空，至靈帝熹平元年薨，三十一年也。六帝謂安、順、沖、質、桓、靈也。`禮任甚優，每遜位辭病，及免退田里，未甞滿歲，輒復升進。凡一履司空，再作司徒，三登太尉，又為太傅。其所辟命，皆天下名士。與故吏陳蕃、李咸並為三司。`謝承書曰：「咸字元卓，汝南西平人。孤特自立。家貧母老，常躬耕稼以奉養。學魯詩、春秋公羊傳、三禮。三府並辟，司徒胡廣舉茂才，除高密令，政多竒異，青州表其狀。建寧三年，自大鴻臚拜太尉。自在相位，約身率下，常食脫粟飯、醬菜而已。不與州郡交通。刺史、二千石牋記，非公事不發省。以老乞骸骨，見許，悉還所賜物，乘敝牛車，使子男御。晨發京師，百僚追送盈塗，不能得見。家舊貧狹，庇蔭草廬。」`蕃等每朝會，輒稱疾避廣，時人榮之。年八十二，熹平元年薨。使五官中郎將持節奉策贈太傅、安樂鄉侯印綬，給東園梓器，謁者護喪事，賜冢塋于原陵，謚文恭侯，拜家一人為郎中。故吏自公、卿、大夫、博士、議郎以下數百人，皆縗絰殯位，自終及葬。漢興以來，人臣之盛，未甞有也。

初，楊雄依虞箴作十二州二十五官箴，`楊雄傳曰：「箴莫大於虞箴，故遂作九州箴。」左傳曰，昔周辛甲之為太史也，命百官官箴王闕，於虞人之箴曰：「芒芒禹跡，畫為九州。經啟九道，人有寢廟，獸有茂草，各有攸處，德用不擾，在帝夷羿，冒于原獸，忘其國恤，而思其麀牡。武不可重，用不恢于夏家，獸臣司原，敢告僕夫。」`其九箴亡闕，後涿郡崔駰及子瑗又臨邑侯劉騊駼增補十六篇，廣復繼作四篇，文甚典美。乃悉撰次首目，為之解釋，名曰百官箴，凡四十八篇。其餘所著詩、賦、銘、頌、箴、弔及諸解詁，凡二十二篇。

熹平六年，靈帝思感舊德，乃圖畫廣及太尉黃瓊於省內，詔議郎蔡邕為其頌云。`謝承書載其頌曰：「巖巖山岳，配天作輔。降神有周，生申及甫。允茲漢室，誕育二后。曰胡曰黃，方軌齊武。惟道之淵，惟德之藪。股肱元首，代作心膂。天之烝人，有則有類。我胡我黃，鍾厥純懿。巍巍特進，仍踐其位。赫赫三事，七佩其紱。奕奕四牡，沃若文轡。衮職龍章，其文有蔚。參曜乾台，窮寵極貴。功加八荒，羣生以遂。超哉邈乎，莫與為二！」`

論曰：爵任之於人重矣，全喪之於生大矣。懷祿以圖存者，仕子之恒情；審能而就列者，`列，位也。`出身之常體。夫紆於物則非己，`紆，曲也。`直於志則犯俗，辭其艱則乖義，徇其節則失身。`徇，營也。`統之，方軌易因，險塗難御。`統者，緫論上事也。方軌謂平路也。若履平路，易可因循；如踐險塗，則難免顛覆也。`故昔人明慎於所受之分，遟遟於岐路之閒也。`呈材效職，則受之分明矣。遟遟，疑不前之貌也。明其分，則不可妄進。`如令志行無牽於物，臨生不先其存，後世何貶焉？`守志直道，視死如歸，則後之人何從而貶責矣。`古人以宴安為戒，豈數公之謂乎？`左傳曰：「宴安酖毒，不可懷也。」`

贊曰：鄧、張作傅，無咎無譽。敏正疑律，防議章句。胡公庸庸，飾情恭貌。朝章雖理，據正或橈。`橈，曲也，易曰「棟橈凶」也。`

* * *

[上卷](043.md) / [後漢書目錄](a03.md) / [下卷](045.md) /			  

    