 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷四十五 ‧ 列傳第三十五`   

* * *

`袁安``子敞　玄孫閎``　張酺　韓棱　周榮``孫景`

袁安字邵公，汝南汝陽人也。祖父良，習孟氏易，`孟喜字長卿，東海人。明易，為丞相掾。見前書。`平帝時舉明經，為太子舍人；`續漢志曰：「太子舍人，秩二百石，無員。」`建武初，至成武令。`成武，今曹州縣。`

安少傳良學。為人嚴重有威，見敬於州里。初為縣功曹，`續漢志曰：「縣功曹史，主選署功勞。」`奉檄詣從事，從事因安致書於令。`續漢志曰：「每州刺史皆有從事史。」`安曰：「公事自有郵驛，私請則非功曹所持。」辭不肯受，從事懼然而止。`懼音九具反。`後舉孝廉，`汝南先賢傳曰「時大雪積地丈餘，洛陽令身出案行，見人家皆除雪出，有乞食者。至袁安門，無有行路。謂安己死，令人除雪入戶，見安僵卧。問何以不出。安曰：『大雪人皆餓，不宜干人。』令以為賢，舉為孝廉」也。`除陰平長、任城令，`陰平，縣，故城在今沂州承縣西南。任城，今兖州縣也。`所在吏人畏而愛之。

永平十三年，楚王英謀為逆，事下郡覆考。明年，三府舉安能理劇，拜楚郡太守。是時英辭所連及繫者數千人，顯宗怒甚，吏案之急，迫痛自誣，死者甚衆。安到郡，不入府，先徃案獄，理其無明驗者，條上出之。府丞掾史皆叩頭爭，以為阿附反虜，法與同罪，不可。安曰：「如有不合，太守自當坐之，不以相及也。」遂分別具奏。帝感悟，即報許，得出者四百餘家。歲餘，徵為河南尹。政號嚴明，然未曾以臧罪鞠人。常稱曰：「凡學仕者，高則望宰相，下則希牧守。錮人於聖世，尹所不忍為也。」聞之者皆感激自勵。在職十年，京師肅然，名重朝廷。建初八年，遷太僕。

元和二年，武威太守孟雲上書：「北虜旣已和親，而南部復往抄掠，北單于謂漢欺之，謀欲犯邊。宜還其生口，以安慰之。」詔百官議朝堂。公卿皆言夷狄譎詐，`譎亦詐也。`求欲無猒，旣得生口，當復妄自誇大，不可開許。安獨曰：「北虜遣使奉獻和親，有得邊生口者，輒以歸漢，此明其畏威，而非先違約也。雲以大臣典邊，不宜負信於戎狄，還之足示中國優貸，而使邊人得安，誠便。」司徒桓虞改議從安。太尉鄭弘、司空第五倫皆恨之。弘因大言激勵虞曰：「諸言當還生口者，皆為不忠。」虞廷叱之，倫及大鴻臚韋彪各作色變容，司隷校尉舉奏，安等皆上印綬謝。肅宗詔報曰：「乆議沈滯，各有所志。蓋事以議從，策由衆定，誾誾衎衎，`誾誾，忠正貌。衎衎，和樂貌。`得禮之容，寢嘿抑心，更非朝廷之福。君何尤而深謝？其各冠履。」帝竟從安議。明年，代第五倫為司空。章和元年，代桓虞為司徒。

和帝即位，竇太后臨朝，后兄車騎將軍憲北擊匈奴，安與太尉宋由、司空任隗及九卿詣朝堂上書諫，以為匈奴不犯邊塞，而無故勞師遠涉，損費國用，徼功萬里，非社稷之計。書連上輒寢。宋由懼，遂不敢復署議，而諸卿稍自引止。唯安獨與任隗守正不移，至免冠朝堂固爭者十上。太后不聽，衆皆為之危懼，安正色自若。竇憲旣出，而弟衞尉篤、執金吾景各專威權，公於京師使客遮道奪人財物。景又擅使乘驛施檄緣邊諸郡，發突騎及善騎射有才力者，漁陽、鴈門、上谷三郡各遣吏將送詣景第。有司畏憚，莫敢言者。安乃劾景擅發邊兵，驚惑吏人，二千石不待符信而輒承景檄，當伏顯誅。又奏司隷校尉、河南尹阿附貴戚，`續漢書曰，安奏司隷鄭據、河南尹蔡嵩。`無盡節之義，請免官案罪。竝寢不報。憲、景等日益橫，盡樹其親黨賔客於名都大郡，`袁山松書曰，河南尹王調，漢陽太守朱敞，南陽太守滿殷、高丹等皆其賔客。前書曰「十二萬戶為大郡」也。`皆賦斂吏人，更相賂遺，其餘州郡亦復望風從之。安與任隗舉奏諸二千石，又它所連及貶秩免官者四十餘人，竇氏大恨。但安、隗素行高，亦未有以害之。

時竇憲復出屯武威。明年，北單于為耿夔所破，遁走烏孫，塞北地空，餘部不知所屬。憲日矜己功，欲結恩北虜，乃上立降者左鹿蠡王阿佟`徒冬反。`為北單于，置中郎將領護，如南單于故事。事下公卿議，太尉宋由、太常丁鴻、光祿勳耿秉等十人議可許。安與任隗奏，以為「光武招懷南虜，非謂可永安內地，正以權時之筭，可得扞禦北狄故也。今朔漠旣定，宜令南單于反其北庭，并領降衆，無緣復更立阿佟，以增國費」。宗正劉方、大司農尹睦同安議。事奏，未以時定。安懼憲計遂行，乃獨上封事曰：「臣聞功有難圖，不可豫見；事有易斷，較然不疑。伏惟光武皇帝本所以立南單于者，欲安南定北之策也，恩德甚備，故匈奴遂分，邊境無患。孝明皇帝奉承先意，不敢失墜，赫然命將，爰伐塞北。至乎章和之初，降者十餘萬人，議者欲置之濵塞，`濵，邊也。`東至遼東，太尉宋由、光祿勳耿秉皆以為失南單于心，不可，先帝從之。陛下奉承洪業，大開疆宇，大將軍遠師討伐，席卷北庭，此誠宣明祖宗，崇立弘勳者也。宜審其終，以成厥初。伏念南單于屯，先父舉衆歸德，自蒙恩以來，四十餘年。三帝積累，以遺陛下。陛下深宜遵述先志，成就其業。況屯首唱大謀，空盡北虜，輟而弗圖，更立新降，以一朝之計，違三世之規，失信於所養，建立於無功。由、秉實知舊議，而欲背弃先恩。夫言行君子之樞機，`易曰：「言行者，君子之樞機。樞機之發，榮辱之主也。」`賞罰理國之綱紀。論語曰：『言忠信，行篤敬，雖蠻貊行焉。』今若失信於一屯，則百蠻不敢復保誓矣。又烏桓、鮮卑新殺北單于，凡人之情，咸畏仇讎，今立其弟，則二虜懷怨。兵、食可廢，信不可去。`論語：「孔子曰：『足食足兵，人信之矣。』『必不得已而去，於斯三者何先？』曰：『去兵。』曰：『必不得已而去，於斯二者何先？』曰：『去食。自古皆有死，人無信不立。』」`且漢故事，供給南單于費直歲一億九十餘萬，西域歲七千四百八十萬。今北庭彌遠，其費過倍，是乃空盡天下，而非建策之要也。」詔下其議。安又與憲更相難折。憲險急負埶，言辭驕訐，`訐謂發揚人之惡。`至詆毀安，稱光武誅韓歆、戴涉故事，`大司徒歆坐非帝讀隗囂書，自殺。大司徒涉坐殺太倉令，下獄死。`安終不移。憲竟立匈奴降者右鹿蠡王於除鞬為單于，`鞬音九言反。`後遂反叛，卒如安策。

安以天子幼弱，外戚擅權，每朝會進見，及與公卿言國家事，未甞不噫嗚流涕。`噫音醫，又乙戒反。嗚音一故反。歎傷之貌也。`自天子及大臣皆恃賴之。四年春，薨，朝廷痛惜焉。

後數月，竇氏敗，帝始親萬機，追思前議者邪正之節，乃除安子賞為郎。策免宋由，以尹睦為太尉，劉方為司空。睦，河南人，薨於位。方，平原人，後坐事免歸，自殺。

初，安父沒，母使安訪求葬地，道逢三書生，問安何之，安為言其故，生乃指一處，云「葬此地，當世為上公」。須臾不見，安異之。於是遂葬其所占之地，故累世隆盛焉。安子京、敞最知名。

京字仲譽。習孟氏易，作難記三十萬言。初拜郎中，稍遷侍中，出為蜀郡太守。

子彭，字伯楚。少傳父業，歷廣漢、南陽太守。順帝初，為光祿勳。行至清，為吏麤袍糲食，終於議郎。尚書胡廣等追表其有清絜之美，比前朝貢禹、第五倫。`貢禹，元帝御史大夫。經明行修，清絜憂國也。`未蒙顯贈，當時皆嗟歎之。

彭弟湯，字仲河，少傳家學，諸儒稱其節，多歷顯位。桓帝初為司空，以豫議定策封安國亭侯，食邑五百戶。累遷司徒、太尉，以灾異策免。卒，謚曰康侯。`風俗通曰：「湯時年八十六，有子十二人。」`

湯長子成，左中郎將。早卒，次子逢嗣。

逢字周陽，以累世三公子，寬厚篤信，著稱於時。靈帝立，逢以太僕豫議，增封三百戶。後為司空，卒於執金吾。朝廷以逢甞為三老，特優禮之，賜以珠畫特詔祕器，`前書曰，董賢死，以沙畫棺。音義云：「以朱沙畫之也。」「珠」與「朱」同。秘器，棺也。`飯含珠玉二十六品，`穀梁傳曰：「貝玉曰含。」`使五官中郎將持節奉策，贈以車騎將軍印綬，加號特進，謚曰宣文侯。子基嗣，位至太僕。

逢弟隗，`隗字次陽。`少歷顯官，先逢為三公。時中常侍袁赦，隗之宗也，用事於中。以逢、隗世宰相家，推崇以為外援。故袁氏貴寵於世，富奢甚，不與它公族同。獻帝初，隗為太傅。

成子紹，逢子術，自有傳。董卓忿紹、術背己，遂誅隗及術兄基男女二十餘人。

敞字叔平，少傳易經敎授，以父任為太子舍人。和帝時，歷位將軍、大夫、侍中，出為東郡太守，徵拜太僕、光祿勳。元初三年，代劉愷為司空。明年，坐子與尚書郎張俊交通，漏洩省中語，策免。敞廉勁不阿權貴，失鄧氏旨，遂自殺。

張俊者，蜀郡人，有才能，與兄龕竝為尚書郎，年少勵鋒氣。郎朱濟、丁盛立行不脩，俊欲舉奏之，二人聞，恐，因郎陳重、雷義徃請俊，俊不聽，因共私賂侍史，使求俊短，得其私書與敞子，遂封上之，皆下獄，當死。俊自獄中占獄吏上書自訟，`占謂口授也，前書曰「陳遵憑几口占書吏」是也。`書奏而俊獄已報。`謂奏報論死也。`廷尉將出穀門，`穀門，洛陽城北面中門也。`臨行刑，鄧太后詔馳騎以減死論。俊假名上書謝曰：「臣孤恩負義，自陷重刑，情斷意訖，無所復望。廷尉鞠遣，歐`音一口反。`刀在前，棺絮在後，魂魄飛揚，形容已枯。陛下聖澤，以臣甞在近密，`謂為尚書郎。`識其狀貌，傷其眼目，留心曲慮，特加徧覆。喪車復還，白骨更肉，披棺發椁，起見白日。天地父母能生臣俊，不能使臣俊當死復生。陛下德過天地，恩重父母，誠非臣俊破碎骸骨，舉宗腐爛，所報萬一。臣俊徒也，不得上書；不勝去死就生，驚喜踊躍，觸冒拜章。」當時皆哀其文。

朝廷由此薄敞罪而隱其死，以三公禮葬之，復其官。子盱。`況于反。`

盱後至光祿勳。時大將軍梁兾擅朝，內外莫不阿附，唯盱與廷尉邯鄲義正身自守。及桓帝誅兾，使盱持節收其印綬，事已具梁兾傳。

閎字夏甫，彭之孫也。少勵操行，苦身脩節。父賀，為彭城相。`風俗通曰：「賀字元服。祖父京，為侍中。安帝始加元服，百僚會賀，臨莊垂出而孫適生，喜其嘉會，因名字焉。」`閎徃省謁，變名姓，徒行無旅。旣至府門，連日吏不為通，會阿母出，見閎驚，`謝承書曰：「乳母從內出，見在門側，面貌省瘦，為其垂泣。閎厚丁寧：『此閒不知吾，慎勿宣露也。』」`入白夫人，乃密呼見。旣而辭去，賀遣車送之，閎稱眩疾不肯乘，反，郡界無知者。及賀卒郡，閎兄弟迎喪，不受賻贈，縗絰扶柩，冒犯寒露，禮貌枯毀，手足血流，見者莫不傷之。服闋，累徵聘舉召，皆不應。居處庂陋，以耕學為業。從父逢、隗竝貴盛，數饋之，無所受。

閎見時方險亂，而家門富盛，常對兄弟歎曰：「吾先公福祚，後世不能以德守之，而競為驕奢，與亂世爭權，此即晉之三郤矣。」`三郤謂郤錡、郤犨、郤至，皆晉卿也。各驕奢，為厲公所殺。事見左傳。`延熹末，黨事將作，閎遂散髮絕世，欲投迹深林。以母老不宜遠遁，乃築土室，四周於庭，不為戶，自牖納飲食而已。旦於室中東向拜母。母思閎，時往就視，母去，便自掩閉，兄弟妻子莫得見也。及母歿，不為制服設位，時莫能名，或以為狂生。潛身十八年，黃巾賊起，攻沒郡縣，百姓驚散，閎誦經不移。賊相約語不入其閭，鄉人就閎避難，皆得全免。年五十七，卒於土室。`汝南先賢傳曰：「閎臨卒，勑其子曰：『勿設殯棺，但著褌衫疏布單衣幅巾，親尸於板床之上，以五百墼為藏。』」`二弟忠、弘，節操皆亞於閎。

忠字正甫，與同郡范滂為友，俱證黨事得釋，語在滂傳。初平中，為沛相，`沛王琮相也。琮，光武八代孫也。`乘葦車到官，以清亮稱。及天下大亂，忠弃官客會稽上虞。`縣名，城在今越州餘姚縣西。`一見太守王朗徒從整飾，心嫌之，遂稱病自絕。`王朗字景興，肅之父也，魏志有傳。謝承書曰「忠乘船載笠蓋詣朗，見朗左右僮從皆著青絳采衣，非其奢麗，即辭疾發而退」也。`後孫策破會稽，忠等浮海南投交阯。獻帝都許，徵為衞尉，未到，卒。

弘字邵甫，恥其門族貴埶，乃變姓名，徒步師門，不應徵辟，終於家。`謝承書曰：「弘甞入京師太學，其從父逢為太尉，呼弘與相見。遇逢宴會作樂，弘伏稱頭痛，不聽音聲而退，遂不復往。紹、術兄弟亦不與通。」`

忠子祕，為郡門下議生。黃巾起，祕從太守趙謙擊之，軍敗，祕與功曹封觀等七人以身扞刃，皆死於陳，謙以得免。詔祕等門閭號曰「七賢」。`謝承書曰「祕字永寧。封觀與主簿陳端、門下督范仲禮、賊曹劉偉德、主記史丁子嗣、記室史張仲然、議生袁祕等七人擢刃突陳，與戰並死」也。`

封觀者，有志節，當舉孝廉，以兄名位未顯，恥先受之，遂稱風疾，喑不能言。火起觀屋，徐出避之。忍而不告。後數年，兄得舉，觀乃稱損而仕郡焉。`謝承書曰：「觀字孝起，南頓人也。」`

論曰：陳平多陰謀，而知其後必廢；`丞相陳平為高祖謀臣，出六竒，歎曰：「我多陰謀，道家之所禁，吾世即廢，以吾多陰謀禍也。」其後曾孫掌以衞氏親戚貴達，願得續封，而終不得也。`邴吉有陰德，夏侯勝識其當封及子孫。`武帝末，戾太子巫蠱事起，邴吉為廷尉監。時宣帝年二歲，坐太子事繫。望氣者言長安獄中有天子氣，於是上遣使者分條中都官詔獄，繫者亡輕重一切皆殺之。內者令郭穰至郡邸獄，吉閉門扞拒曰：「它人無辜猶不可，況親曾孫乎？」穰不得入，還以聞。上曰：「天使之也。」因大赦天下。曾孫賴吉得立。宣帝立，吉為丞相，未及封而病。上憂吉不起，夏侯勝曰：「此未死也。臣聞有陰德者必饗其樂以及子孫。」後吉病愈，封博陽侯。薨，子顯嗣。甘露中，削爵為關內侯。至孫昌，復封博陽侯。傳子至孫，王莽敗乃絕。`終陳掌不侯，而邴昌紹國，雖有不類，未可致詰，其大致歸然矣。袁公竇氏之閒，乃情帝室，`乃情猶竭情也。`引義雅正，可謂王臣之烈。`易曰：「王臣蹇蹇，匪躬之故。」烈，業也。`及其理楚獄，未甞鞫人於臧罪，其仁心足以覃乎後昆。`爾雅曰：「覃，延也。」`子孫之盛，不亦宜乎？`此論並華嶠之詞也。`

張酺字孟侯，汝南細陽人，趙王張敖之後也。`敖父耳，自楚降漢，高祖封為趙王。敖嗣，後有罪，廢為宣平侯。`敖子壽，封細陽之池陽鄉，後廢，因家焉。

酺少從祖父充受尚書，能傳其業。`東觀記曰：「充與光武同門學，光武即位，求問充，充已死。」`又事太常桓榮。勤力不怠，聚徒以百數。永平九年，顯宗為四姓小侯開學於南宮，`小侯，解見明紀也。`置五經師。酺以尚書敎授，數講於御前。以論難當意，除為郎，賜車馬衣裳，遂令入授皇太子。

酺為人質直，守經義，每侍講閒隙，數有匡正之辭，以嚴見憚。`東觀記曰：「太子家時為奢侈物，未甞不正諫，甚見重焉。」`及肅宗即位，擢酺為侍中、虎賁中郎將。數月，出為東郡太守。酺自以甞經親近，未悟見出，`悟，曉也。`意不自得，上疏辭曰：「臣愚以經術給事左右，少不更職，不曉文法，猥當剖符典郡，班政千里，必有負恩辱位之咎。臣竊私自分，殊不慮出城闕，兾蒙留恩，託備冗官，羣僚所不安，耳目所聞見，不敢避好醜。」詔報曰：「經云：『身雖在外，乃心不離王室。』`尚書康王之誥曰「雖爾身在外，乃心罔不在王室」也。`典城臨民，益所以報效也。好醜必上，不在遠近。`好醜謂善惡也。言事之善惡，必以聞上，此即報效，豈拘外內也。`今賜裝錢三十萬，其亟之官。」酺雖儒者，而性剛斷。下車擢用義勇，搏擊豪彊。長安有殺盜徒者，酺輒案之，以為令長受臧，猶不至死，盜徒皆飢寒傭保，何足窮其法乎！

郡吏王青者，`謝承書曰：「青字公然，東郡聊城人也。」`祖父翁，與前太守翟義起兵攻王莽，及義敗，餘衆悉降，翁獨守節力戰，莽遂燔燒之。父隆，建武初為都尉功曹，青為小史。與父俱從都尉行縣，道遇賊，隆以身衞全都尉，遂死於難；青亦被矢貫咽，音聲流喝。`「流」或作「嘶」。喝音一介反。廣蒼曰：「聲之幽也。」`前郡守以青身有金夷，`夷，傷也。`竟不能舉。酺見之，歎息曰：「豈有一門忠義而爵賞不及乎？」遂擢用極右曹，`漢官儀曰：「督郵、功曹，郡之極位。」`乃上疏薦青三世死節，宜蒙顯異。奏下三公，由此為司空所辟。`東觀記曰「青從此除步兵司馬。酺傷青不遂，復舉其子孝廉」也。`

自酺出後，帝每見諸王師傅，常言：「張酺前入侍講，屢有諫正，誾誾惻惻，出於誠心，可謂有史魚之風矣。」`誾誾，忠正也。惻惻，懇切也。史魚，衞大夫，名鰌，字子魚。孔子曰「直哉史魚，邦有道如矢，邦無道如矢」也。`元和二年，東巡狩，幸東郡，引酺及門生并郡縣掾史竝會庭中。帝先備弟子之儀，使酺講尚書一篇，然後脩君臣之禮。`東觀記曰：「時使尚書令王鮪與酺相難，上甚欣恱。」`賞賜殊特，莫不沾洽。

酺視事十五年，和帝初，遷魏郡太守。郡人鄭據時為司隷校尉，奏免執金吾竇景。景後復位，遣掾夏猛私謝酺曰：「鄭據小人，為所侵冤。聞其兒為吏，放縱狼藉。取是曹子一人，足以驚百。」酺大怒，即收猛繫獄，檄言執金吾府，疑猛與據子不平，矯稱卿意，以報私讎。會有贖罪令，猛乃得出。`東觀記曰「據字平卿，黎陽人也。為侍御史，轉司隷校尉」也。`頃之，徵入為河南尹。竇景家人復擊傷市卒，吏捕得之，景怒，遣緹騎侯海等五百人歐傷市丞。`說文曰：「緹，帛丹黃色也。」漢官儀曰，執金吾有緹騎。`酺部吏楊章等窮究，正海罪，徙朔方。景忿怨，乃移書辟章等六人為執金吾吏，欲因報之。章等惶恐，入白酺，願自引臧罪，以辭景命。酺即上言其狀。竇太后詔報：「自今執金吾辟吏，皆勿遣。」

及竇氏敗，酺乃上疏曰：「臣實愚惷，`鄭玄注周禮云：「惷愚，癡騃也。」惷音陟降反。`不及大體，以為竇氏雖伏厥辜，而罪刑未著，後世不見其事，但聞其誅，非所以垂示國典，貽之將來。宜下理官，與天下平之。`平之謂平論其罪也。`方憲等寵貴，羣臣阿附唯恐不及，皆言憲受顧命之託，`臨終之命曰顧命。`懷伊、呂之忠，至乃復比鄧夫人於文母。`臣賢案：鄧夫人即穰侯鄧疊母元也。元出入宮掖，共竇憲女壻郭舉父子同謀殺害，與竇氏同誅，語見憲傳，故張酺論憲兼及其黨。稱鄧夫人者，猶如前書霍光妻稱霍顯，祁太伯母號祁夫人之類也。文母，文王之妻也。詩曰：「旣有烈考，亦有文母。」`今嚴威旣行，皆言當死，不復顧其前後，考折厥衷。臣伏見夏陽侯瓌，每存忠善，前與臣言，常有盡節之心，檢勑賔客，未甞犯法。臣聞王政骨肉之刑，有三宥之義，過厚不過薄。`禮記曰「公族有罪，獄成，有司讞於公曰：『某之罪在大辟。』公曰：『宥之。』有司又曰：『在大辟。』公又曰：『宥之。』有司又曰：『在大辟。』公又曰：『宥之。』及三宥不對，走出，致刑于甸人。公又使人追之，曰：『雖然，必宥之。』有司曰：『無及也。』反命於公，公素服如其倫之喪」也。`今議者為瓌選嚴能相，恐其迫切，必不完免，宜裁加貸宥，以崇厚德。」和帝感酺言，徙瓌封，就國而己。

永元五年，遷酺為太僕。數月，代尹睦為太尉。`漢官儀曰：「睦字伯師，河南鞏人也。」`數上疏以疾乞身，薦魏郡太守徐防自代。帝不許，使中黃門問病，加以珍羞，賜錢三十萬。酺遂稱篤。時子蕃以郎侍講，帝因令小黃門勑蕃曰：「陰陽不和，萬人失所，朝廷望公思惟得失，與國同心，而託病自絜，求去重任，誰當與吾同憂責者？非有望於斷金也。`斷金，解在皇后紀。`司徒固疾，司空年老，`時司徒劉方，司空張奮也。`公其傴僂，勿露所勑。」`傴僂言恭敬從命也。左氏傳曰：「一命而僂，再命而傴，三命而俯。」`酺惶恐詣闕謝，還復視事。酺雖在公位，而父常居田里，酺每有遷職，輒一詣京師。甞來候酺，適會歲節，公卿罷朝，俱詣酺府奉酒上壽，極歡卒日，衆人皆慶羨之。及父卒，旣葬，詔遣使齎牛酒為釋服。

後以事與司隷校尉晏稱會於朝堂，酺從容謂稱曰：「三府辟吏多非其人。」稱歸，即奏令三府各實其掾史。酺本以私言，不意稱奏之，甚懷恨。會復共謝闕下，酺因責讓於稱。稱辭言不順，酺怒，遂廷叱之，稱乃劾奏酺有怨言。天子以酺先帝師，有詔公卿、博士、朝臣會議。司徒呂蓋奏酺位居三司，知公門有儀，不屏氣鞠躬以須詔命，反作色大言，怨讓使臣，`司隷校尉督大姦猾，無所不察，故曰使臣也。`不可以示四遠。於是策免。

酺歸里舍，謝遣諸生，閉門不通賔客。左中郎將何敞及言事者多訟酺公忠，帝亦雅重之。十五年，復拜為光祿勳。數月，代魯恭為司徒。月餘薨。乘輿縞素臨弔，賜冢塋地，賵贈恩寵異於它相。酺病臨危，勑其子曰：「顯節陵埽地露祭，欲率天下以儉。`顯節，明帝陵也。明帝遺詔無起寢廟，故言埽地而祭也，故酺遵奉之。`吾為三公，旣不能宣揚王化，令吏人從制，豈可不務節約乎？其無起祠堂，可作槀蓋廡，`廡，屋也。`施祭其下而已。」

曾孫濟，好儒學，`華嶠書曰：「蕃生磐，磐生濟。濟字元江。靈帝初，楊賜薦濟明習典訓，為侍講。」`光和中至司空，病罷。及卒，靈帝以舊恩贈車騎將軍、關內侯印綬。其年，追濟侍講有勞，封子根為蔡陽鄉侯。濟弟喜，初平中為司空。

韓棱字伯師，潁川舞陽人，弓高侯穨當之後也。`穨當，韓王信之子。見前書。`世為鄉里著姓。父尋，建武中為隴西太守。

棱四歲而孤，養母弟以孝友稱。及壯，推先父餘財數百萬與從昆弟，鄉里益高之。初為郡功曹，太守葛興中風，病不能聽政，棱陰代興視事，出入二年，令無違者。興子甞發敎欲署吏，棱拒執不從，因令怨者章之。`章謂令上章告言之。`事下案驗，吏以棱掩蔽興病，專典郡職，遂致禁錮。顯宗知其忠，後詔特原之。由是徵辟，五遷為尚書令，與僕射郅壽、尚書陳寵，同時俱以才能稱。肅宗甞賜諸尚書劔，唯此三人特以寶劔，自手署其名曰：「韓棱楚龍淵，`晉大康記曰：「汝南西平縣有龍泉水，可淬刀劔，特堅利。」汝南即楚分野。`郅壽蜀漢文，陳寵濟南椎成。」`椎音直追反。漢官儀「椎成」作「鍛成」。`時論者為之說：以棱淵深有謀，故得龍淵；壽明達有文章，故得漢文；寵敦朴，善不見外，故得椎成。

和帝即位，侍中竇憲使人刺殺齊殤王子都鄉侯暢於上東門，有司畏憲，咸委疑於暢兄弟。詔遣侍御史之齊案其事。棱上疏以為賊在京師，不宜捨近問遠，恐為姦臣所笑。竇太后怒，以切責棱，棱固執其議。及事發，果如所言。憲惶恐，白太后求出擊北匈奴以贖罪。棱復上疏諫，太后不從。及憲有功，還為大將軍，威震天下，復出屯武威。會帝西祠園陵，詔憲與車駕會長安。及憲至，尚書以下議欲拜之，伏稱萬歲。棱正色曰：「夫上交不諂，下交不黷，`易下繫之辭也。`禮無人臣稱萬歲之制。」議者皆慙而止。尚書左丞王龍私奏記上牛酒於憲，棱舉奏龍，論為城旦。`前書音義曰：「城旦，輕刑之名也。晝日司寇虜，夜暮築長城，故曰城旦。」`棱在朝數薦舉良吏應順、呂章、周紆等，皆有名當時。及竇氏敗，棱典案其事，深竟黨與，數月不休沐。帝以為憂國忘家，賜布三百匹。

遷南陽太守，特聽棱得過家上冢，鄉里以為榮。棱發擿姦盜，郡中震慄，政號嚴平。數歲，徵入為太僕。九年冬，代張奮為司空。明年薨。子輔，安帝時至趙相。`趙王良孫商之相也。`

棱孫演，`演字伯南。`順帝時為丹陽太守，政有能名。桓帝時為司徒。大將軍梁兾被誅，演坐阿黨抵罪，以減死論，遣歸本郡。`華嶠書曰「梁皇后崩，梁貴人大幸，將立，大將軍兾欲分其寵，謀冒姓為貴人父，演陰許諾，及兾誅事發，演坐抵罪」也。`後復徵拜司隷校尉。

周榮字平孫，廬江舒人也。肅宗時，舉明經，辟司徒袁安府。安數與論議，甚器之。及安舉奏竇景及與竇憲爭立北單于事，皆榮所具草。竇氏客太尉掾徐齮深惡之，脅榮曰：「子為袁公腹心之謀，排奏竇氏，竇氏悍士刺客滿城中，謹備之矣！」榮曰：「榮江淮孤生，蒙先帝大恩，以歷宰二城。今復得備宰士，`榮辟司徒府，故稱宰士。`縱為竇氏所害，誠所甘心。」故常勑妻子，若卒遇飛禍，`飛禍言倉卒而死也。`無得殯斂，兾以區區腐身覺悟朝廷。及竇氏敗，榮由此顯名。自郾令擢為尚書令。出為潁川太守，坐法，當下獄，和帝思榮忠節，左轉共令。`共，縣名，屬河內郡，故城在今衞州共城縣東，即古共國也。`歲餘，復以為山陽太守。所歷郡縣皆見稱紀。以老病乞身，卒于家，詔特賜錢二十萬，除子男興為郎中。

興少有名譽，永寧中，尚書陳忠上疏薦興曰：「臣伏惟古者帝王有所號令，言必弘雅，辭必溫麗，垂於後世，列於典經。故仲尼嘉唐虞之文章，從周室之郁郁。`論語孔子曰：「大哉堯之為君也，煥乎其有文章。」又曰：「周監於二代，郁郁乎文哉。吾從周。」`臣竊見光祿郎周興，`光祿主郎，故曰光祿郎。`孝友之行著於閨門，清厲之志聞於州里。蘊匵古今，`蘊，藏也。匵，匱也。`博物多聞，三墳之篇，五典之策，無所不覽。`伏羲、神農、黃帝之書曰三墳；少昊、顓頊、高辛、唐、虞之書曰五典也。`屬文著辭，有可觀採。尚書出納帝命，為王喉舌。`尚書為王之喉舌官也。李固對策曰：「今陛下有尚書，猶天之有北斗也。北斗為天之喉舌，尚書亦為陛下之喉舌也。」`臣等旣愚闇，而諸郎多文俗吏，鮮有雅才，每為詔文，宣示內外，轉相求請，或以不能而專己自由，辭多鄙固。興抱竒懷能，隨輩栖遟，誠可歎惜。」詔乃拜興為尚書郎。卒。興子景。

景字仲饗。辟大將軍梁兾府，稍遷豫州刺史、河內太守。好賢愛士，其拔才薦善，常恐不及。每至歲時，延請舉吏入上後堂，與共宴會，如此數四，乃遣之。贈送什物，無不充備。旣而選其父兄子弟，事相優異。常稱曰：「臣子同貫，若之何不厚！」先是司徒韓演在河內，志在無私，舉吏當行，一辭而已，恩亦不及其家。曰：「我舉若可矣，豈可令偏積一門！」故當時論者議此二人。

景後徵入為將作大匠。及梁兾誅，景以故吏免官禁錮。朝廷以景素著忠正，頃之，復引拜尚書令。`蔡質漢儀曰：「延熹中，京師游俠有盜發順帝陵，賣御物於市，市長追捕不得。周景以尺一詔召司隷校尉左雄詣臺對詰，雄伏於廷荅對，景使虎賁左駿頓頭，血出覆面，與三日期，賊便擒也。」`遷太僕、衞尉。六年，代劉寵為司空。是時宦官任人及子弟充塞列位。景初視事，與太尉楊秉舉奏諸姦猾，自將軍牧守以下，免者五十餘人。遂連及中常侍防東侯覽、東武陽侯具瑗，皆坐黜。朝廷莫不稱之。視事二年，以地震策免。歲餘，復代陳蕃為太尉。建寧元年薨。以豫議定策立靈帝，追封安陽鄉侯。

長子崇嗣，至甘陵相。`甘陵王理相也。理即章帝曾孫。`

中子忠，少歷列位，累遷大司農。`吳書曰，忠字嘉謀，與朱儁共敗李傕於曹陽也。`忠子暉，前為洛陽令，去官歸。兄弟好賔客，雄江淮閒，出入從車常百餘乘。及帝崩，暉聞京師不安，來候忠，董卓聞而惡之，使兵劫殺其兄弟。忠後代皇甫嵩為太尉，錄尚書事，以災異免。復為衞尉，從獻帝東歸洛陽。

贊曰：袁公持重，誠單所奉。`單，盡也。`惟德不忘，延世承寵。孟侯經博，侍言帝幙。棱、榮事君，志同鸇雀。`左傳曰：「見無禮於其君者誅之，如鷹鸇之逐鳥雀也。」`

* * *

[上卷](044.md) / [後漢書目錄](a03.md) / [下卷](046.md) /			  

    