<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷四十八‧列傳第三十八</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷四十八 ‧ 列傳第三十八</span>   
    <hr />
                  <p class="style11">楊終　李法　翟酺　應奉<span class="style3">子劭</span>　霍諝　爰延　徐璆</p>
                  <p>楊終字子山，蜀郡成都人也。年十三，為郡小吏，太守竒其才，遣詣京師受業，習春秋。<span class="style7">袁山松書曰：「時蜀郡有雷震決曹，終上白記，以為斷獄煩苛所致，太守乃令終賦雷電之意，而竒之也。」</span>顯宗時，徵詣蘭臺，拜校書郎。</p>
                  <p>建初元年，大旱穀貴，終以為廣陵、楚、淮陽、濟南之獄，徙者萬數，又遠屯絕域，吏民怨曠，乃上疏曰：「臣聞『善善及子孫，惡惡止其身』，百王常典，不易之道也。<span class="style7">春秋：「昭公二十年，曹公孫會自鄸出奔宋。」公羊傳曰：「畔也。曷為不言畔？為公子喜時之後諱也。春秋為賢者諱也。何賢乎公子喜時？讓國也。君子善善也長，惡惡也短，惡惡止其身，善善及子孫。賢者子孫，故君子為之諱。」</span>秦政酷烈，違啎天心，一人有罪，延及三族。<span class="style7">前書音義曰：「父族、母族、妻族也。」</span>高祖平亂，約法三章。太宗至仁，除去收孥。<span class="style7">太宗，文帝也。史記曰：「文帝德至盛也，豈不仁哉。」除去收孥相坐之律也。</span>萬姓廓然，蒙被更生，澤及昆蟲，功垂萬世。陛下聖明，德被四表。今以比年乆旱，灾疫未息，<span class="style7">「灾」字或作「牛」。疫，病也。</span>躬自菲薄，廣訪失得，三代之隆，無以加焉。臣竊桉春秋水旱之變，皆應暴急，惠不下流。自永平以來，仍連大獄，有司窮考，轉相牽引，掠考寃濫，家屬徙邊。加以北征匈奴，西開三十六國，頻年服役，轉輸煩費。又遠屯伊吾、樓蘭、車師、戊己，民懷土思，怨結邊域。傳曰：『安土重居，謂之衆庶。』<span class="style7">元帝詔曰「安土重遷，黎人之性」也。</span>昔殷民近遷洛邑，且猶怨望，<span class="style7">尚書盤庚序曰：「盤庚五遷，將治亳，殷人咨胥怨。」亳，今河南偃師，故曰「近遷洛邑」。</span>何況去中土之肥饒，寄不毛之荒極乎？<span class="style7">毛，草也。爾雅曰：「孤竹、北戶、西王母、日下謂之四荒。」又曰：「東至於泰遠，西至於邠國，南至於濮鈆，北至於祝栗，謂之四極。」言不毛、荒極，直論遠耳，非必此地也。</span>且南方暑濕，障毒互生。愁困之民，足以感動天地，移變陰陽矣。陛下留念省察，以濟元元。」書奏，肅宗下其章。司空第五倫亦同終議。太尉牟融、司徒鮑昱、校書郎班固等難倫，以施行旣乆，孝子無改父之道，先帝所建，不宜回異。終復上書曰：「秦築長城，功役繁興，胡亥不革，卒亡四海。故孝元弃珠崖之郡，光武絕西域之國，不以介鱗易我衣裳。<span class="style7">元帝初元三年，珠崖郡反，待詔賈捐之以為宜棄珠崖，救人飢餓，乃罷珠崖郡。光武二十一年，鄯善、車師王等十六國皆遣子入侍，請都護。帝以中國初定，未遑外事，還其侍子，厚加賞賜。介鱗喻遠夷，言其人與魚鱉無異也。衣裳謂中國也。楊雄法言曰：「珠崖之絕，捐之之力也，否則鱗介易我衣裳。」</span>魯文公毀泉臺，春秋譏之曰『先祖為之而己毀之，不如勿居而已』，以其無妨害於民也。<span class="style7">公羊傳曰「毀泉臺何以書？譏爾。築之譏，毀之譏，先祖為之而己毀之，勿居而已」也。</span>襄公作三軍，昭公舍之，君子大其復古，以為不舍則有害於民也。<span class="style7">公羊傳曰：「襄公十一年作三軍。三軍者何？三卿也。」昭公五年傳曰：「舍中軍。舍中軍者何？復古也。」言舍之與留，量時制宜也。</span>今伊吾之役，樓蘭之屯，乆而未還，非天意也。」帝從之，聽還徙者，悉罷邊屯。</p>
                  <p>終又言：「宣帝愽徵羣儒，論定五經於石渠閣。方今天下少事，學者得成其業，而章句之徒破壞大體。宜如石渠故事，永為後世則。」於是詔諸儒於白虎觀論考同異焉。會終坐事繫獄，愽士趙愽、校書郎班固、賈逵等，以終深曉春秋，學多異聞，表請之，終又上書自訟，即日貰出，乃得與於白虎觀焉。<span class="style7">與音預。</span>後受詔刪太史公書為十餘萬言。</p>
                  <p>時太后兄衞尉馬廖，謹篤自守，不訓諸子。終與廖交善，以書戒之曰：「終聞堯舜之民，可比屋而封；桀紂之民，可比屋而誅。<span class="style7">事見陸賈新語。</span>何者？堯舜為之隄防，桀紂示之驕奢故也。詩曰：『皎皎練絲，在所染之。』<span class="style7">逸詩也。皎皎，白貌也。墨子曰：「墨子見染絲者歎曰：『染於蒼則蒼，染於黃則黃，故染不可不慎也。』」</span>上智下愚，謂之不移；中庸之流，要在敎化。春秋殺太子母弟，直稱君甚惡之者，坐失敎也。<span class="style7">公羊傳曰：「晉侯殺其太子申生。曷為直稱晉侯？曰以殺其太子母弟，直稱君者甚之也。」</span>禮制，人君之子年八歲，為置少傅，敎之書計，以開其明；<span class="style7">大戴禮曰：「古者八歲出就外舍，學小蓺焉，履小節焉。」又曰：「為置三少，曰少保、少傅、少師，是與太子宴者也。」禮記內則曰「十年出就外傅，居宿於外學書計」也。</span>十五置太傅，敎之經典，以道其志。漢興，諸侯王不力敎誨，多觸禁忌，故有亡國之禍，而乏嘉善之稱。今君位地尊重，海內所望，豈可不臨深履薄，以為至戒！黃門郎年幼，血氣方盛，<span class="style7">廖子防及光俱為黃門郎。孔子曰「及其壯也，血氣方剛，戒之在鬬」也。</span>旣無長君退讓之風，<span class="style7">文帝竇后兄長君，弟廣國字少君，此兩人所出微，絳、灌等選長者之有節行者與之居，長君、少君由此為退讓君子，不敢以富貴驕人也。</span>而要結輕狡無行之客，縱而莫誨，視成任性，<span class="style7">馬防傳曰「兄弟貴盛，賔客奔湊，四方畢至，數百餘人皆為食客」也。</span>鑒念前往，可為寒心。君侯誠宜以臨深履薄為戒。」廖不納。子豫後坐縣書誹謗，<span class="style7">縣音懸。</span>廖以就國。</p>
                  <p>終兄鳳為郡吏，太守廉范為州所考，遣鳳候終，終為范游說，坐徙北地。<span class="style7">益部耆舊傳曰「終徙於北地望松縣，而母於蜀物故。終自傷被罪充邊，乃作晨風之詩以舒其憤」也。</span>帝東巡狩，鳳皇黃龍並集，終贊頌嘉瑞，上述祖宗鴻業，凡十五章，奏上，詔貰還故郡。著春秋外傳十二篇，改定章句十五萬言。永元十二年，徵拜郎中，以病卒。<span class="style7">袁山松書曰「侍中賈逵薦終博達忠直，徵拜郎中。及卒，賜錢二十萬」也。</span></p>
                  <p>李法字伯度，漢中南鄭人也。愽通羣書，性剛而有節。和帝永元九年，應賢良方正對策，除愽士，遷侍中、光祿大夫。歲餘，上疏以為朝政苛碎，違永平、建初故事；宦官權重，椒房寵盛；又譏史官記事不實，後世有識，尋功計德，必不明信。坐失旨，下有司，免為庶人。還鄉里，杜門自守。故人儒生時有候之者，言談之次，問其不合上意之由，法未甞應對。友人固問之，法曰：「鄙夫可與事君乎哉？苟患失之，無所不至。<span class="style7">此以上論語孔子之言也。鄭玄注云：「無所不至謂諂佞邪媚，無所不為也。」</span>孟子有言：『夫仁者如射，正己而後發。發而不中，不怨勝己者，反諸身而已矣。』」<span class="style7">孟子公孫丑篇之言也。反諸身而已，言克己自責，不責人也。</span>在家八年，徵拜議郎、諫議大夫，正言極辭，無改於舊。出為汝南太守，政有聲迹。後歸鄉里，卒於家。</p>
                  <p>翟酺字子超，廣漢雒人也。<span class="style7">雒屬廣漢郡，漳山雒水所出，南入湔，故城在今雒縣南。湔音子田反。</span>四世傳詩。酺好老子，尤善圖緯、天文、歷筭。以報舅讎，當徙日南，亡於長安，為卜相工，後牧羊涼州。遇赦還。仕郡，徵拜議郎，遷侍中。</p>
                  <p>時尚書有缺，詔將大夫六百石以上試對政事、天文、道術，以高第者補之。酺自恃能高，而忌故太史令孫懿，恐其先用，乃往候懿。旣坐，言無所及，唯涕泣流連。懿怪而問之，酺曰：「圖書有漢賊孫登，將以才智為中官所害。觀君表相，似當應之。<span class="style7">春秋保乾圖曰「漢賊臣，名孫登，大形小口，長七尺九寸，巧用法，多技方，詩書不用，賢人杜口」也。</span>酺受恩接，悽愴君之禍耳！」懿憂懼，移病不試。<span class="style7">移病謂作文移而稱病也。</span>由是酺對第一，拜尚書。</p>
                  <p>時安帝始親政事，追感祖母宋貴人，悉封其家。又元舅耿寶及皇后兄弟閻顯等並用威權。酺上疏諫曰：</p>
                  <p>　　臣聞微子佯狂而去殷，叔孫通背秦而歸漢，彼非自踈其君，時不可也。臣荷殊絕之恩，蒙值不諱之政，豈敢雷同受寵，而以戴天履地。<span class="style7">雷之發聲，物皆同應，言無是非者謂之雷同。禮記曰：「無雷同。」左傳曰「君履后土而戴皇天」也。</span>伏惟陛下應天履祚，歷值中興，當建太平之功，而未聞致化之道。蓋遠者難明，請以近事徵之。昔竇、鄧之寵，傾動四方，兼官重紱，盈金積貨，至使議弄神器，改更社稷。<span class="style7">神器謂天位也。老子曰：「天下神器，不可為也。」竇憲出入禁中，得幸太后，圖為殺害。帝知其謀，誅之。鄧太后崩，宮人告鄧悝、鄧弘等取廢帝故事，謀立平原王得。帝聞，遂免鄧氏為庶人也。</span>豈不以埶尊威廣，以致斯患乎？及其破壞，頭顙墯地，願為孤豚，豈可得哉！<span class="style7">莊子曰，或聘莊子，莊子謂其使曰：「子見夫犧牛乎？衣以文繡，食以芻菽。及其牽而入於太廟，欲為孤犢，其可得乎？」此作「豚」，不同也。</span>夫致貴無漸失必暴，受爵非道殃必疾。今外戚寵幸，功均造化，漢元以來，未有等比。陛下誠仁恩周洽，以親九族。然祿去公室，政移私門，覆車重尋，寧無摧折。<span class="style7">賈誼曰「諺云前車覆，後車誡」也。</span>而朝臣在位，莫肯正議，翕翕訾訾，更相佐附。<span class="style7">詩小雅曰：「翕翕訾訾，亦孔之哀。」毛傳曰：「翕翕然患其上，訾訾然不思稱職。」爾雅曰：「翕翕，訾訾，莫供職也。」訾音將徙反。「訿」與「訾」古字通。</span>臣恐威權外假，歸之良難，虎翼一奮，卒不可制。<span class="style7">韓詩外傳曰：「無為虎傅翼，將飛入邑，擇人而食。」夫置不肖之人土位，是為虎傅翼也。</span>故孔子曰「吐珠於澤，誰能不含」；<span class="style7">春秋保乾圖曰：「臣功大者主威侵，權并族害己姦行，吐珠於澤，誰能不含。」諭君之權柄外假，則必競取以為己利，猶珠出於澤中，誰能不含取以為己寶也。吐猶出也。</span>老子稱「國之利器，不可以示人」。<span class="style7">老子道經曰：「魚不可脫於泉，國之利器不可以示人。」河上公注曰：「利器謂權道也。理國權道，不可以示執事之臣。」</span>此最安危之極戒，社稷之深計也。</p>
                  <p>　　夫儉德之恭，政存約節。<span class="style7">左氏傳魯大夫御孫曰「儉，德之恭；侈，惡之大」也。</span>故文帝愛百金於露臺，飾帷帳於皁囊。<span class="style7">文帝常欲作露臺，計直百金。曰：「百金中人十家之產，何以臺為？」遂止不作。又東方朔曰：「文帝集上書囊以為殿帷。」</span>或有譏其儉者，上曰：「朕為天下守財耳，豈得妄用之哉！」至倉穀腐而不可食，錢貫朽而不可校。今自初政已來，日月未乆，費用賞賜已不可筭。歛天下之財，積無功之家，帑藏單盡，民物彫傷，卒有不虞，復當重賦百姓，怨叛旣生，危亂可待也。</p>
                  <p>　　昔成王之政，周公在前，邵公在後，畢公在左，史佚在右，四子挾而維之。目見正容，耳聞正言，一日即位，天下曠然，言其法度素定也。今陛下有成王之尊而無數子之佐，雖欲崇雍熙，致太平，其可得乎？</p>
                  <p>　　自去年已來，灾譴頻數，地坼天崩，高岸為谷。脩身恐懼，則轉禍為福；輕慢天戒，則其害彌深。願陛下親自勞恤，研精致思，勉求忠貞之臣，誅遠佞諂之黨，損玉堂之盛，尊天爵之重，<span class="style7">孟子曰：「公卿大夫，人爵也。仁義禮智信，天爵也。」</span>割情欲之歡，罷宴私之好。帝王圖籍陳列左右，心存亡國所以失之，鑒觀興王所以得之，庶灾害可息，豐年可招矣。</p>
                  <p>書奏不省，而外戚寵臣咸畏惡之。</p>
                  <p>延光三年，出為酒泉太守。叛羌千餘騎徙敦煌來鈔郡界，酺赴擊，斬首九百級，羌衆幾盡，威名大震。遷京兆尹。順帝即位，拜光祿大夫，遷將作大匠。損省經用，<span class="style7">經，常也。</span>歲息四五千萬。屢因灾異，多所匡正。<span class="style7">益部耆舊傳曰：「時詔問酺陰陽失序，水旱隔并，其設銷復興濟之本。酺上奏陳圖書之意曰：『漢四百年將有弱主閉門聽難之禍，數在三百年之閒。斗歷改憲，宜行先王至德要道，奉率時禁，抑損奢侈，宣明質樸，以延四百年之難。』帝從之。」</span>由是權貴共誣酺及尚書令高堂芝等交通屬託，坐減死歸家。復被章云酺前與河南張楷等謀反，逮詣廷尉。及杜真等上書訟之，事得明釋。卒於家。<span class="style7">益部耆舊傳曰：「杜真字孟宗，廣漢綿竹人也。少有孝行，習易、春秋，誦百萬言，兄事同郡翟酺。酺後被繫獄，真上檄章救酺，繫獄笞六百，竟免酺難，京師莫不壯之。」</span></p>
                  <p>著援神、鉤命解詁十二篇。<span class="style7">援神契，鉤命決，皆孝經緯篇名也。詁音古。</span></p>
                  <p>初，酺之為大匠，上言：「孝文皇帝始置一經愽士，<span class="style7">武帝建元五年始置五經博士，文帝之時未遑庠序之事，酺之此言，不知何據。</span>武帝大合天下之書，<span class="style7">武帝詔曰：「其令禮官勸學，舉遺興禮。」舉遺謂搜求遺逸，是合天下之書也。</span>而孝宣論六經於石渠，學者滋盛，弟子萬數。<span class="style7">宣帝甘露三年，詔諸儒講五經於殿中，兼平公羊、穀梁同異，上親臨決焉。時更崇穀梁傳，故此言「六經」也。石渠，閣名。昭帝時博士弟子員百人，宣帝末增倍之，元帝時詔無置弟子員，以廣學者，故言以萬數也。</span>光武初興，愍其荒廢，起太學愽士舍、內外講堂，諸生橫巷，為海內所集。明帝時辟雍始成，欲毀太學，太尉趙憙以為太學、辟雍皆宜兼存，故並傳至今。而頃者穨廢，至為園採芻牧之處。宜更修繕，誘進後學。」帝從之。酺免後，遂起太學，更開拓房室，學者為酺立碑銘於學云。</p>
                  <p>應奉字世叔，汝南南頓人也。曾祖父順，字華仲。和帝時為河南尹、將作大匠，公廉約己，明達政事。<span class="style7">華嶠書曰：「華仲少給事郡縣，為吏清公，不發私書。舉孝廉，尚書郎轉右丞，遷兾州刺史，廉直無私。遷東平相，賞罰必信，吏不敢犯。有梓樹生於廳事室上，事後母至孝，衆以為孝感之應。時竇憲出屯河西，刺史、二千石皆遣子弟奉賂遺憲，憲敗後咸被繩黜，順獨不在其中，由是顯名。為將作大匠，視事五年，省費億萬。」汝南記曰「華仲妻本是汝南鄧元義前妻也。元義父伯考為尚書僕射，元義還鄉里，妻留事姑甚謹，姑憎之，幽閉空室，節其食飲，羸露日困，妻終無怨言。後伯考怪而問之。時義子朗年數歲，言母不病，但苦飢耳。伯考流涕曰：『何意親姑反為此禍！』因遣歸家。更嫁為華仲妻。仲為將作大匠，妻乘朝車出，元義於路傍觀之，謂人曰：『此我故婦，非有它過，家夫人遇之實酷，本自相貴。』其子朗時為郎，母與書皆不荅，與衣裳輒燒之。母不以介意，意欲見之，乃至親家李氏堂上，令人以它詞請朗。朗至，見母，再拜涕泣，因起出。母追謂之曰：『我幾死，自為汝家所棄，我何罪過，乃如此邪？』因此遂絕」也。</span>生十子，皆有才學。中子疊，江夏太守。疊生郴，武陵太守。郴生奉。</p>
                  <p>奉少聦明，自為童兒及長，凡所經履，莫不暗記。讀書五行並下。為郡決曹史，行部四十二縣，錄囚徒數百千人。及還，太守備問之，奉口說罪繫姓名，坐狀輕重，無所遺脫，時人竒之。<span class="style7">謝承書曰：「奉少為上計吏，許訓為計掾，俱到京師。訓自發鄉里，在路晝頓暮宿，所見長吏、賔客、亭長、吏卒、奴僕，訓皆密疏姓名，欲試奉。還郡，出疏示奉。奉云：『前食潁川綸氏都亭，亭長胡奴名祿，以飲漿來，何不在疏？』坐中皆驚。」又云：「奉年二十時，甞詣彭城相袁賀，賀時出行閉門，造車匠於內開扇出半面視奉，奉即委去。後數十年於路見車匠，識而呼之。」</span>著漢書後序，多所述載。<span class="style7">袁山松書曰：「奉又刪史記、漢書及漢記三百六十餘年，自漢興至其時，凡十七卷，名曰漢事。」</span>大將軍梁兾舉茂才。</p>
                  <p>先是，武陵蠻詹山等四千餘人反叛，執縣令，屯結連年。詔下公卿議，四府舉奉才堪將帥。<span class="style7">四府，解見皇后紀。</span>永興元年，拜武陵太守。到官慰納，山等皆悉降散。於是興學校，舉仄陋，政稱變俗。坐公事免。</p>
                  <p>延熹中，武陵蠻復寇亂荊州，車騎將軍馮緄以奉有威恩，為蠻夷所服，上請與俱征。拜從事中郎。<span class="style7">謝承書曰：「時詔奉曰：『蠻夷叛逆作難，積惡放恣，鑊中之魚，火熾湯盡，當悉燋爛，以刷國恥。朝廷以奉昔守南土，威名播越，故復式序重任。奉之廢興，期在於今。賜奉錢十萬，駮犀方具劔、金錯把刀劔、革帶各一。奉其勉之！』」</span>奉勤設方略，賊破軍罷，緄推功於奉，薦為司隷校尉。糾舉姦違，不避豪戚，以嚴厲為名。</p>
                  <p>及鄧皇后敗，而田貴人見幸，桓帝有建立之議。奉以田氏微賤，不宜超登后位，上書諫曰：「臣聞周納狄女，襄王出居于鄭；<span class="style7">左傳襄王將以狄女為后，富辰諫曰：「不可，狄固貪惏，王又啟之。」王不從。狄人伐周，襄王出奔。</span>漢立飛燕，成帝胤嗣泯絕。母后之重，興廢所因。宜思關雎之所求，遠五禁之所忌。」<span class="style7">韓詩外傳曰：「婦人有五不娶：喪婦之長女不娶，為其不受命也；世有惡疾不娶，棄於天也；世有刑人不娶，棄於人也；亂家女不娶，類不正也；逆家子不娶，廢人倫也。」</span>帝納其言，竟立竇皇后。</p>
                  <p>及黨事起，奉乃慨然以疾自退。追愍屈原，因以自傷，著感騷三十篇，數萬言。諸公多薦舉，會病卒。子劭。</p>
                  <p>劭字仲遠。<span class="style7">謝承書、應氏譜並云「字仲遠」，續漢書文士傳作「仲援」，漢官儀又作「仲瑗」，未知孰是。</span>少篤學，愽覽多聞。靈帝時舉孝廉，辟車騎將軍何苗掾。</p>
                  <p>中平二年，漢陽賊邊章、韓遂與羌胡為寇，東侵三輔，時遣車騎將軍皇甫嵩西討之。嵩請發烏桓三千人。北軍中候鄒靖上言：「烏桓衆弱，宜開募鮮卑。」事下四府，大將軍掾韓卓議，以為「烏桓兵寡，而與鮮卑世為仇敵，若烏桓被發，則鮮卑必襲其家。烏桓聞之，當復弃軍還救。非唯無益於實，乃更沮三軍之情。鄒靖居近邊塞，究其態詐。若令靖募鮮卑輕騎五千，必有破敵之效」。劭駮之曰：「鮮卑隔在漠北，犬羊為羣，無君長之帥，廬落之居，而天性貪暴，不拘信義，故數犯障塞，且無寧歲。唯至互巿，乃來靡服。苟欲中國珍貨，非為畏威懷德。計獲事足，旋踵為害。是以朝家外而不內，蓋為此也。<span class="style7">朝家猶國家也。公羊傳曰「春秋內諸夏而外夷狄」也。</span>往者匈奴反叛，度遼將軍馬續、烏桓校尉王元發鮮卑五千餘騎，又武威太守趙沖亦率鮮卑征討叛羌。斬獲醜虜，旣不足言，而鮮卑越溢，多為不法。裁以軍令，則忿戾作亂；制御小緩，則陸掠殘害。劫居人，鈔商旅，噉人牛羊，略人兵馬。得賞旣多，不肯去，復欲以物買鐵。邊將不聽，便取縑帛聚欲燒之。邊將恐怖，畏其反叛，辭謝撫順，無敢拒違。今狡寇未殄，而羌為巨害，如或致悔，其可追乎！臣愚以為可募隴西羌胡守善不叛者，簡其精勇，多其牢賞。<span class="style7">牢，稟食也。或作「勞」。勞，功也。</span>太守李參沈靜有謀，必能獎厲得其死力。當思漸消之略，不可倉卒望也。」韓卓復與劭相難反覆。於是詔百官大會朝堂，皆從劭議。</p>
                  <p>三年，舉高第，再遷，六年，拜太山太守。初平二年，黃巾三十萬衆入郡界。劭糾率文武連與賊戰，前後斬首數千級，獲生口老弱萬餘人，輜重二千兩，賊皆退却，郡內以安。興平元年，前太尉曹嵩及子德從琅邪入太山，劭遣兵迎之，未到，而徐州牧陶謙素怨嵩子操數擊之，乃使輕騎追嵩、德，並殺之於郡界。劭畏操誅，弃郡奔兾州牧袁紹。</p>
                  <p>初，安帝時河間人尹次、潁川人史玉皆坐殺人當死，次兄初及玉母軍並詣官曹求代其命，因縊而物故。尚書陳忠以罪疑從輕，議活次、玉。劭後追駮之，據正典刑，有可存者。其議曰：</p>
                  <p> 　　尚書稱「天秩有禮，五服五章哉。天討有罪，五刑五用哉」。而孫卿亦云「凡制刑之本，將以禁暴惡，且懲其末也。凡爵列、官秩、賞慶、刑威，皆以類相從，使當其實也」。若德不副位，能不稱官，賞不酬功，刑不應罪，不祥莫大焉。殺人者死，傷人者刑，此百王之定制，有法之成科。高祖入關，雖尚約法，然殺人者死，亦無寬降。夫時化則刑重，時亂則刑輕。<span class="style7">犯化之罪固重，犯亂之罪為輕。</span>書曰「刑罰時輕時重」，此之謂也。</p>
                  <p>　　今次、玉公以清時釋其私憾，阻兵安忍，僵屍道路。<span class="style7">阻，恃也。左傳曰，衞州吁「阻兵而安忍。」</span>朝恩在寬，幸至冬獄，而初、軍愚狷，妄自投斃。昔召忽親死子糾之難，而孔子曰「經於溝瀆，人莫之知」。<span class="style7">召忽，齊大夫。子糾，齊襄公之庶子也。子糾與小白爭國，子糾被殺，召忽其傅也，遂死之。論語孔子論召忽曰：「豈若匹夫匹婦之為諒也，自經於溝瀆而莫之知也。」</span>朝氏之父非錯刻峻，遂能自隕其命，班固亦云「不如趙母指括以全其宗」。<span class="style7">前書，鼂錯為御史大夫，改更律令，諸侯諠譁。錯父聞而非之，曰：「劉氏安而鼂氏危矣。」遂飲藥而死。史記曰，趙母，趙將馬服君趙奢之妻，趙括之母也。奢死，趙欲以括為將，母謂趙王曰：「王以為括如其父，父子異心，願王勿遣。」王曰：「吾計決矣。」括母曰：「王終將之，即有不稱，妾得無隨乎？」王許諾。及括敗，王以母先言，竟不誅也。而班固引之以為鼂錯贊詞。</span>傳曰「僕妾感慨而致死者，非能義勇，顧無慮耳」。<span class="style7">言僕妾之致死者，顧由無計慮耳。語見史記欒布傳贊也。</span>夫刑罰威獄，以類天之震燿殺戮也；溫慈和惠，以放天之生殖長育也。<span class="style7">左傳鄭大夫游吉之詞。</span>是故春一草枯則為灾，秋一木華亦為異。今殺無罪之初、軍，而活當死之次、玉，其為枯華，不亦然乎？陳忠不詳制刑之本，而信一時之仁，遂廣引八議求生之端。夫親故賢能功貴勤賔，豈有次、玉當罪之科哉？<span class="style7">周禮小司寇職鄭司農曰：「親，宗室有罪先請也。故謂舊知也。賢謂有德行者。能謂有道蓺者。功謂有大勳也。貴謂若今墨綬，有罪先請也。勤謂憔悴國事。賔謂二王後。」</span>若乃小大以情，原心定罪，<span class="style7">左傳曰：「小大之獄，雖不能察，必以情。」原心定罪，解見霍諝傳也。</span>此為求生，非謂代死可以生也。敗法亂政，悔其可追。</p>
                  <p>劭凡為駮議三十篇，皆此類也。</p>
                  <p>又刪定律令為漢儀，建安元年乃奏之。曰：「夫國之大事，莫尚載籍。載籍也者，決嫌疑，明是非，<span class="style7">禮記曰：「夫禮者，決嫌疑，明是非。」</span>賞刑之宜，允獲厥中，俾後之人永為監焉。故膠西相董仲舒老病致仕，朝廷每有政議，數遣廷尉張湯親至陋巷，問其得失。<span class="style7">事見前書。</span>於是作春秋決獄二百三十二事，動以經對，言之詳矣。逆臣董卓，蕩覆王室，典憲焚燎，靡有孑遺，開辟以來，莫或茲酷。<span class="style7">或，有也。</span>今大駕東邁，巡省許都，拔出險難，其命惟新。臣累世受恩，榮祚豐衍，竊不自揆，貪少云補，輒撰具律本章句、尚書舊事、廷尉板令、決事比例、司徒都目、五曹詔書，<span class="style7">司徒即丞相也。總領綱紀，佐理萬機，故有都目。成帝初置尚書員五人，漢舊儀有常侍曹、二千石曹、戶曹、主客曹、三公曹也。</span>及春秋斷獄凡二百五十篇。蠲去復重，<span class="style7">復音複，重音直容反。</span>為之節文。又集駮議三十篇，以類相從，凡八十二事。其見漢書二十五，漢記四，<span class="style7">即東觀記。</span>皆刪叙潤色，以全本體。其二十六，博採古今瓌瑋之士，文章煥炳，德義可觀。其二十七，臣所創造。豈繄自謂必合道衷，<span class="style7">繄音烏兮反。繄猶是也。</span>心焉憤邑，聊以藉手。<span class="style7">藉音自夜反。</span>昔鄭人以乾鼠為璞，鬻之於周；宋愚夫亦寶燕石，緹䌌十重。夫覩之者掩口盧胡而笑，斯文之族，無乃類旃。<span class="style7">尹文子曰：「鄭人謂玉未琢者為璞，周人謂鼠未腊者為璞。周人遇鄭賈，人曰：『欲買璞乎？』鄭賈曰：『欲之。』出璞視之，乃鼠也，因謝不取。」戰國策亦然。今此乃云「鄭人以乾鼠為璞」，便與二說不同。此云「乾鼠」，彼云「未腊」，事又差舛。闕子曰：「宋之愚人得燕石梧臺之東，歸而藏之，以為大寶。周客聞而觀之，主人父齋七日，端冕之衣，釁之以特牲，革匱十重，緹巾十襲。客見之，俛而掩口盧胡而笑曰：『此燕石也，與瓦甓不殊。』主人父怒曰：『商賈之言，竪匠之心。』藏之愈固，守之彌謹。」旃，之也。䌌音襲。緹，赤色繒也。楚詞曰：「襲英衣兮緹䌌。」謂鮮明之衣。</span>左氏實云雖有姬姜絲麻，不弃憔悴菅蒯，蓋所以代匱也。<span class="style7">左傳曰：「詩云：『雖有絲麻，無棄菅蒯。雖有姬、姜，無棄蕉萃。凡百君子，莫不代匱。』」杜注云：「逸詩也。姬、姜，大國之女。蕉萃，陋賤之人。」蕉萃、憔悴古字通。</span>是用敢露頑才，厠于明哲之末。雖未足綱紀國體，宣洽時雍，庶幾觀察，增闡聖聽。惟因萬機之餘暇，游意省覽焉。」獻帝善之。</p>
                  <p>二年，詔拜劭為袁紹軍謀校尉。時始遷都於許，舊章堙沒，書記罕存。劭慨然歎息，乃綴集所聞，著漢官禮儀故事，凡朝廷制度，百官典式，多劭所立。</p>
                  <p>初，父奉為司隷時，並下諸官府郡國各上前人像贊，劭乃連綴其名，錄為狀人紀。又論當時行事，著中漢輯序。撰風俗通，以辯物類名號，釋時俗嫌疑。文雖不典，後世服其洽聞。凡所著述百三十六篇。又集解漢書，皆傳于時。後卒於鄴。</p>
                  <p>弟子㻛、璩，並以文才稱。<span class="style7">華嶠書曰：「劭弟珣，字季瑜，司空掾。珣生㻛。」魏志曰「㻛字德璉，㻛弟璩字休璉，咸以文章顯」也。</span></p>
                  <p>中興初，有應嫗者，生四子而寡。見神光照社，試探之，乃得黃金。自是諸子宦學，並有才名，至㻛七世通顯。<span class="style7">應順，將作大匠；子疊，江夏太守；疊生郴，武陵太守；郴生奉，從事中郎；奉生劭，車騎將軍掾；劭弟珣，司空掾；珣子㻛，曹操辟為丞相掾。</span></p>
                  <p>霍諝字叔智，魏郡鄴人也。少為諸生，明經。有人誣諝舅宋光於大將軍梁商者，以為妄刊章文，坐繫洛陽詔獄，掠考困極。諝時年十五，奏記於商曰：</p>
                  <p>　　將軍天覆厚恩，愍舅光冤結，前者溫敎許為平議，雖未下吏斷決其事，已蒙神明顧省之聽。皇天后土，寔聞德音。竊獨踊躍，私自慶幸。諝聞春秋之義，原情定過，赦事誅意，故許止雖弒君而不罪，趙盾以縱賊而見書。<span class="style7">許止，許悼公之子名止也。公羊傳曰：「冬，葬許悼公。賊未討何以書葬？不成乎弒也。許悼公是止進藥而殺，是以君子加弒焉。葬許悼公是君子之赦止。赦止者，免止罪之辭也。」何休注云：「原止欲愈父之病，無害父之意，故赦之。」是原情定過也。又曰：「晉史書趙盾弒其君。趙盾曰：『天乎無辜，吾不弒君。』太史曰：『爾為仁為義，人殺爾君而不討賊，此非弒君如何？』」此赦事誅意也。</span>此仲尼所以垂王法，漢世所宜遵前脩也。傳曰：「人心不同，譬若其面。」<span class="style7">左傳鄭子產謂子皮曰：「人心不同，譬如面焉。吾豈敢謂子面如吾面乎？」</span>斯蓋謂大小窳隆醜美之形，至於鼻目衆竅毛髮之狀，未有不然者也。情之異者，剛柔舒急倨敬之間。至於趨利避害，畏死樂生，亦復均也。諝與光骨肉，義有相隱，言其冤濫，未必可諒，且以人情平論其理。</p>
                  <p>　　光衣冠子孫，徑路平易，<span class="style7">謂遵依常轍，無所規求也。</span>位極州郡，日望徵辟，亦無瑕穢纖介之累，無故刊定詔書，欲以何名？就有所疑，當求其便安，豈有觸冒死禍，以解細微？譬猶療飢於附子，止渴於酖毒，未入膓胃，已絕咽喉，豈可為哉！<span class="style7">史記蘇秦曰：「飢人之所以飢而不食烏喙者，以其愈充腹而與餓死者同患也。」附子、烏喙，根同而狀異也。</span>昔東海孝婦見枉不辜，幽靈感革，天應枯旱。<span class="style7">前書曰，東海有孝婦，少寡無子，養姑甚謹，姑欲嫁之，終不肯。姑告鄰人曰：「孝婦養我勤苦，我老，乆累丁壯。」乃自經死。姑女告吏曰：「婦殺我母。」吏驗之急，孝婦自誣服，具獄上府，太守竟論殺婦。郡中枯旱三年。後太守至，自祭孝婦墓，天立大雨，歲熟。</span>光之所坐，情旣可原，守闕連年，而終不見理。呼嗟紫宮之門，泣血兩觀之下，<span class="style7">天有紫微宮，是上帝之所居也。王者立宮，象而為之。兩觀謂闕也。</span>傷和致災，為害滋甚。凡事更赦令，不應復案。夫以罪刑明白，尚蒙天恩，豈有冤謗無徵，反不得理？是為刑宥正罪，戮加誣侵也。不偏不黨，其若是乎？明將軍德盛位尊，人臣無二，言行動天地，舉厝移陰陽，誠能留神，沛然曉察，必有于公高門之福，<span class="style7">于公，東海人，為郡決曹，決獄平。其閭門壞，父老共脩之。于公曰：「少高大閭門，令容駟馬蓋車。我決獄多有陰德，子孫必有興者。」至子定國為丞相，孫永御史大夫。</span>和氣立應，天下幸甚。</p>
                  <p>商高諝才志，即為奏原光罪，由是顯名。</p>
                  <p>仕郡，舉孝廉，稍遷金城太守。性明達篤厚，能以恩信化誘殊俗，甚為羌胡所敬服。遭母憂，自上歸行喪。服闋，公車徵，再遷北海相，入為尚書僕射。是時大將軍梁兾貴戚秉權，自公卿以下莫敢違啎。諝與尚書令尹勳數奏其事，又因陛見陳聞罪失。及兾誅後，桓帝嘉其忠節，封鄴都亭侯。前後固讓，不許。出為河南尹，遷司隷校尉，轉少府、廷尉，卒官。子儁，安定太守。</p>
                  <p>爰延字季平，陳留外黃人也。清苦好學，能通經敎授。性質愨，少言辭。縣令隴西牛述好士知人，乃禮請延為廷掾，范丹為功曹，濮陽潛為主簿，<span class="style7">濮陽，姓也。</span>常共言談而已。後令史昭以為鄉嗇夫，仁化大行，人但聞嗇夫，不知郡縣。在事二年，州府禮請，不就。桓帝時徵博士，太尉楊秉等舉賢良方正，再遷為侍中。</p>
                  <p>帝游上林苑，從容問延曰：「朕何如主也？」對曰：「陛下為漢中主。」帝曰：「何以言之？」對曰：「尚書令陳蕃任事則化，中常侍黃門豫政則亂，是以知陛下可與為善，可與為非。」<span class="style7">前書曰：「齊桓公，管仲相之則霸，豎貂輔之則亂。可與為善，可與為惡，是謂中人。」</span>帝曰：「昔朱雲廷折欄檻，今侍中面稱朕違，敬聞闕矣。」<span class="style7">朱雲字游。成帝時上書求見，曰：「今朝廷大臣，上不能匡主，下無以益人，臣願賜尚方斬馬劔，斷佞臣一人，以勵其餘。」上問曰：「誰也？」對曰：「安昌侯張禹。」上大怒曰：「小臣廷辱師傅，罪死不赦。」御史將雲下，雲攀殿檻折。雲呼曰：「臣得從龍逢、比干遊於地下足矣，未知朝廷如何耳！」上意乃解。及後當脩檻，上曰「勿易」，因而輯之，以旌直臣。</span>拜五官中郎將，轉長水校尉，遷魏郡太守，徵拜大鴻臚。</p>
                  <p>帝以延儒生，常特宴見。時太史令上言客星經帝坐，帝密以問延。延因上封事曰：「臣聞天子尊無為上，故天以為子，位臨臣庶，威重四海。動靜以禮，則星辰順序；意有邪僻，則晷度錯違。陛下以河南尹鄧萬有龍潛之舊，封為通侯，恩重公卿，惠豐宗室。加頃引見，與之對愽，上下媟黷，有虧尊嚴。臣聞之，帝左右者，所以咨政德也。故周公戒成王曰『其朋其朋』，言慎所與也。<span class="style7">尚書周公戒成王曰：「孺子其朋，孺子其朋，慎其往！」</span>昔宋閔公與彊臣共愽，列婦人於側，積此無禮，以致大灾。<span class="style7">公羊經書「宋萬弒其君捷」。傳曰：「宋萬甞與魯莊公戰，獲于莊公，歸舍諸宮中，數月然後歸之。與宋閔公博，婦人在側，萬曰：『甚矣魯侯之淑，魯侯之美！天下諸侯宜為君者唯魯侯爾。』閔公矜此婦人，妒其言，顧曰：『此虜也，魯侯之美惡乎至？』萬怒，搏閔公，絕其脰。」</span>武帝與倖臣李延年、韓嫣同卧起，尊爵重賜，情欲無猒，遂生驕淫之心，行不義之事，卒延年被戮，嫣伏其辜。<span class="style7">李延年，中山人也。身及父母兄弟皆故倡人也。武帝時，延年女弟得幸，號曰李夫人。延年善歌舞，為協律都尉，佩二千石印綬，與上卧起。弟季與中人亂，出入驕恣，上遂誅延年兄弟。韓嫣，韓王信之曾孫也。武帝為王時，與嫣相愛，後位至上大夫，賞賜擬鄧通，與上卧起，出入永巷，以姦聞被誅。</span>夫愛之則不覺其過，惡之則不知其善，所以事多放濫，物情生怨。故王者賞人必酬其功，爵人必甄其德。<span class="style7">甄，明也。</span>善人同處，則日聞嘉訓；惡人從游，則日生邪情。孔子曰：『益者三友，損者三友。』<span class="style7">論語孔子曰：「友直，友諒，友多聞，益矣。友便僻，友善柔，友便佞，損矣。」</span>邪臣惑君，亂妾危主，以非所言則恱於耳，以非所行則翫於目，故令人君不能遠之。仲尼曰：『唯女子與小人為難養，近之則不遜，遠之則怨。』蓋聖人之明戒也！昔光武皇帝與嚴光俱寢，上天之異，其夕即見。<span class="style7">事見逸人傳。</span>夫以光武之聖德，嚴光之高賢，君臣合道，尚降此變，豈況陛下今所親幸，以賤為貴，以卑為尊哉？惟陛下遠讒諛之人，納謇謇之士，除左右之權，寤宦官之敝。使積善日熙，<span class="style7">熙，廣也。</span>佞惡消殄，則乾灾可除。」帝省其奏。因以病自上，乞骸骨還家。靈帝復特徵，不行，病卒。子驥，白馬令，亦稱善士。<span class="style7">謝承書曰興字驥。</span></p>
                  <p>徐璆字孟玉，<span class="style7">璆音仇。</span>廣陵海西人也。父淑，度遼將軍，有名於邊。<span class="style7">謝承書曰：「淑字伯進，寬裕博學，習孟氏易、春秋公羊傳、禮記、周官。善誦太公六韜，交接英雄，常有壯志。」</span>璆少博學，辟公府，舉高第。<span class="style7">袁山松書曰：「璆少履清高，立朝正色。稱揚後進，惟恐不及。」</span>稍遷荊州刺史。時董太后姊子張忠為南陽太守，因埶放濫，臧罪數億。璆臨當之部，太后遣中常侍以忠屬璆。璆對曰：「臣身為國，不敢聞命。」太后怒，遽徵忠為司隷校尉，以相威臨。璆到州，舉奏忠臧餘一億，使冠軍縣上簿詣大司農，以彰暴其事。又奏五郡太守及屬縣有臧汙者，悉徵案罪，威風大行。中平元年，與中郎將朱儁擊黃巾賊於宛，破之。張忠怨璆，與諸閹官構造無端，璆遂以罪徵。有破賊功，得免官歸家。後再徵，遷汝南太守，轉東海相，所在化行。</p>
                  <p>獻帝遷許，以廷尉徵，當詣京師，道為袁術所劫，授璆以上公之位。璆乃歎曰：「龔勝、鮑宣，獨何人哉？守之必死！」<span class="style7">龔勝字君賔，楚人也。好學明經，哀帝時為光祿大夫，乞骸骨。王莽即位，遣使以上卿徵，勝不食而死。鮑宣字子都，渤海人也，哀帝時為司隷校尉。王莽輔政，誅漢忠臣不附己者，宣及何武等皆死。</span>術不敢逼。術死軍破，璆得其盜國璽，及還許，上之，<span class="style7">衞宏曰：「秦以前以金、玉、銀為方寸璽。秦以來天子獨稱璽，又以玉，羣下莫得用。其玉出藍田山，題是李斯書，其文曰『受命于天，旣壽永昌』，號曰傳國璽。漢高祖定三秦，子嬰獻之，高祖即位乃佩之。王莽篡位，就元后求璽，后乃出以投地，上螭一角缺。及莽敗時，仍帶璽紱，杜吳殺莽，不知取璽，公賔就斬莽首，並取璽。更始將李松送上更始。赤眉至高陵，更始奉璽上赤眉。建武三年，盆子奉以上光武。孫堅從桂陽入雒討董卓，軍於城南，見井中有五色光，軍人莫敢汲，堅乃浚得璽。袁術有僭盜意，乃拘堅妻求之。術得璽，舉以向肘。魏武謂之曰：『我在，不聽汝乃至此。』」時璆得而獻之。</span>并送前所假汝南、東海二郡印綬。司徒趙溫謂璆曰：「君遭大難，猶存此邪？」璆曰：「昔蘇武困於匈奴，不隊七尺之節，況此方寸印乎？」</p>
                  <p>後拜太常，使持節拜曹操為丞相。操以相讓璆，璆不敢當。卒於官。</p>
                  <p>論曰：孫懿以高明見忌，而受欺於陰計；翟酺資譎數取通，而終之以謇諫。豈性智自有周偏，先後之要殊度乎？應氏七世才聞，而奉、劭采章為盛。及撰著篇籍，甄紀異知，雖云小道，亦有可觀者焉。延、璆應對辯正而不可犯，陵上之尤斯固，辭之不可以已也。</p>
                  <p>贊曰：楊終、李法，華陽有聞。<span class="style7">益州，古梁州之域。尚書曰：「華陽黑水惟梁州。」孔安國注曰：「北拒華山之陽，南拒黑水。」故常璩敘蜀事而謂之華陽國志焉。</span>二應克聦，亦表汝濆。<span class="style7">鄭玄注周禮曰：「水涯曰濆。」</span>翟酺詐懿，霍諝請舅。延能訐帝，璆亦啎后。</p>
                  <hr />
  </div>
		 <div class="next1"><a href="047.htm">上卷</a> / <a href="a03.htm">後漢書目錄</a> / <a href="049.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

