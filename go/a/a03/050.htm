<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷五十‧列傳第四十</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷五十 ‧ 列傳第四十</span>   
    <hr />
                  <p class="style11">千乘哀王建　陳敬王羨　彭城靖王恭　樂成靖王黨　下邳惠王衍　梁節王暢　淮陽頃王昞　濟陰悼王長</p>
                  <p>孝明皇帝九子：賈貴人生章帝；陰貴人生梁節王暢；餘七王本書不載母氏。<span class="style7">本書謂東觀記也。</span></p>
                  <p>千乘哀王建，永平三年封。明年薨。年少無子，國除。</p>
                  <p>陳敬王羨，永平三年封廣平王。建初三年，有司奏遣羨與鉅鹿王恭、樂成王黨俱就國。肅宗性篤愛，不忍與諸王乖離，遂皆留京師。明年，案輿地圖，令諸國戶口皆等，租入歲各八千萬。羨博涉經書，有威嚴，與諸儒講論於白虎殿。七年，帝以廣平在北，<span class="style7">廣平，縣，故城在今洺州永年縣北。</span>多有邊費，乃徙羨為西平王，<span class="style7">西平，縣，屬汝南郡也。</span>分汝南八縣為國。及帝崩，遺詔徙封為陳王，食淮陽郡，其年就國。立三十七年薨，子思王鈞嗣。</p>
                  <p>鈞立，多不法，遂行天子大射禮。<span class="style7">天子將祭，擇士而祭，謂之大射。大射之禮，張三侯，虎侯、熊侯、豹侯，示服猛也，皆以其皮方制之。樂用騶虞，九節。謝承書曰「陳國戶曹史高慎諫國相曰：『諸侯射豕，天子射熊，八彝六樽，禮數不同。昔季氏設朱干玉戚以舞大夏。左傳曰：「唯名與器，不可以假人。」奢僭之漸，不可聽也。』於是諫爭不合，為王所非，坐司寇罪」也。</span>性隱賊，喜文法，國相二千石不與相得者，輒陰中之。憎怨敬王夫人李儀等，永元十一年，遂使客隗乆殺儀家屬。<span class="style7">「乆」或作「文」。</span>吏捕得乆，繫長平獄。<span class="style7">長平，縣，屬陳國。</span>鈞欲斷絕辭語，復使結客篡殺乆。事發覺，有司舉奏，鈞坐削西華、項、新陽三縣。<span class="style7">西華故城在今陳州溵水縣西北。項，今陳州項城縣也。新陽故城在今豫州真陽縣西南也。</span>十二年，封鈞六弟為列侯。<span class="style7">伏侯古今注曰「番為陽都鄉侯，千秋為新平侯，參為周亭侯，壽為樂陽亭侯，寶為博平侯，旦為高亭侯」也。</span>後鈞取掖庭出女李嬈為小妻，<span class="style7">嬈音寧了反。</span>復坐削圉、宜祿、扶溝三縣。<span class="style7">圉、扶溝並屬陳留都。宜祿屬汝南郡。</span>永初七年，封敬王孫安國為耕亭侯。</p>
                  <p>鈞立二十一年薨，子懷王竦嗣。立二年薨，無子，國絕。</p>
                  <p>永寧元年，立敬王子安壽亭侯崇為陳王，是為頃王。立五年薨，子孝王承嗣。</p>
                  <p>承薨，子愍王寵嗣。熹平二年，國相師遷追奏前相魏愔與寵共祭天神，希幸非兾，罪至不道。有司奏遣使者案驗。是時新誅勃海王悝，<span class="style7">靈帝熹平元年，悝被誣謀反自殺也。</span>靈帝不忍復加法，詔檻車傳送愔、遷詣北寺詔獄，使中常侍王酺<span class="style7">華嶠書及宦者傳諸本並作「甫」，此云「酺」，未詳孰是也。</span>與尚書令、侍御史雜考。愔辭與王共祭黃老君，求長生福而已，無它兾幸。酺等奏愔職在匡正，而所為不端，遷誣告其王，罔以不道，皆誅死。有詔赦寵不案。</p>
                  <p>寵善弩射，十發十中，中皆同處。<span class="style7">華嶠書曰：「寵射，其祕法以天覆地載，參連為竒。又有三微、三小。三微為經，三小為緯，經緯相將，萬勝之方，然要在機牙。」</span>中平中，黃巾賊起，郡縣皆弃城走，寵有彊弩數千張，出軍都亭。<span class="style7">置軍營於國之都亭也。</span>國人素聞王善射，不敢反叛，故陳獨得完，百姓歸之者衆十餘萬人。及獻帝初，義兵起，寵率衆屯陽夏，<span class="style7">縣名，屬淮陽國。夏音公雅反。</span>自稱輔漢大將軍。國相會稽駱俊素有威恩，時天下飢荒，鄰郡人多歸就之，俊傾資賑贍，並得全活。後袁術求糧於陳而俊拒絕之，術忿恚，遣客詐殺俊及寵，陳由是破敗。<span class="style7">謝承書曰：「俊字孝遠，烏傷人。察孝廉，補尚書侍郎，擢拜陳國相。人有產子，厚致米肉，達府主意，生男女者，以駱為名。袁術使部曲將張闓陽私行到陳，之俊所，俊往從飲酒，因詐殺俊，一郡吏人哀號如喪父母。」</span></p>
                  <p>是時諸國無復租祿，而數見虜奪，并日而食，轉死溝壑者甚衆。夫人姬妾多為丹陵兵烏桓所略云。</p>
                  <p>彭城靖王恭，永平九年賜號靈壽王。<span class="style7">取其美名也，下重熹王亦同。東觀記曰「賜號，未有國邑」也。</span>十五年，封為鉅鹿王。建初三年，徙封江陵王，改南郡為國。元和二年，三公上言江陵在京師正南，不可以封，乃徙為六安王，以廬江郡為國。肅宗崩，遺詔徙封彭城王，食楚郡，其年就國。恭敦厚威重，舉動有節度，吏人敬愛之。永初六年，封恭子阿奴為竹邑侯。<span class="style7">竹邑，縣，屬沛郡，故城在今徐州符離縣也。「竹邑」或為「邕」字，轉寫誤也。</span></p>
                  <p>元初三年，恭以事怒子酺，酺自殺。<span class="style7">東觀記曰：「恭子男丁前妻物故，酺侮慢丁小妻，恭怒，閉酺馬廄，酺亡，夜詣彭城縣欲上書，恭遣從官倉頭曉令歸，數責之，乃自殺也。」</span>國相趙牧以狀上，因誣奏恭祠祀惡言，大逆不道。有司奏請誅之。恭上書自訟。朝廷以其素著行義，令考實，無徵，牧坐下獄，會赦免死。<span class="style7">決錄注曰：「牧字仲師，長安人。少知名，以公正稱。修春秋，事樂恢。恢以直諫死，牧為陳冤得申。高第為侍御史、會稽太守，皆有稱績。及誣奏恭，安帝疑其侵，乃遣御史母丘歆覆案其事實，下牧廷尉，會赦不誅，終於家。」</span></p>
                  <p>恭立四十六年薨，子考王道嗣。元初五年，封道弟三人為鄉侯，<span class="style7">東觀記曰：「丙為都鄉侯，國為安鄉侯，丁為魯陽鄉侯。」</span>恭孫順為東安亭侯。</p>
                  <p>道立二十八年薨，子頃王定嗣。本初元年，封定兄弟九人皆為亭侯。<span class="style7">東觀記曰「定兄據卞亭侯，弟光昭陽亭侯，固公梁亭侯，興蒲亭侯，延昌城亭侯，祀梁父亭侯，堅西安亭侯，代林亭侯」也。</span></p>
                  <p>定立四年薨，子孝王和嗣。和性至孝，太夫人薨，行喪陵次，毀胔過禮。傅相以聞。桓帝詔使奉牛酒迎王還宮。和敬賢樂施，國中愛之。初平中，天下大亂，和為賊昌務所攻，避奔東阿，後得還國。立六十四年薨，孫祇嗣。立七年，魏受禪，以為崇德侯。</p>
                  <p>樂成靖王黨，永平九年賜號重熹王，十五年封樂成王。黨聦惠，善史書，喜正文字。與肅宗同年，尤相親愛。建初四年，以清河之游、觀津，勃海之東光、成平，涿郡之中水、饒陽、安平、南深澤八縣益樂成國。<span class="style7">前書及郡國志清河無游縣。觀津故城在今德州蓨縣東北，東光在滄州東光縣南，成平在景城縣南，中水在今瀛州樂壽縣西北，南深澤在今定州深澤縣東也。</span>及帝崩，其年就國。黨急刻不遵法度。舊禁宮人出嫁，不得適諸國。有故掖庭技人哀置，嫁為男子章初妻，<span class="style7">哀，姓；置，名也。稱男子者，無官爵也。</span>黨召哀置入宮與通，初欲上書告之，黨恐懼，乃密賂哀置姊焦使殺初。事發覺，黨乃縊殺內侍三人，以絕口語。又取故中山簡王傅婢李羽生為小妻。永元七年，國相舉奏之。和帝詔削東光、鄡二縣。<span class="style7">鄡縣屬鉅鹿郡。鄡音羌堯反。</span></p>
                  <p>立二十五年薨，子哀王崇嗣。立二月薨，無子，國絕。</p>
                  <p>明年，和帝立崇兄脩侯巡為樂成王，是為釐王。<span class="style7">脩縣及條縣，皆屬勃海。條字或作「脩」。</span>立十五年薨，子隱王賔嗣。立八年薨，無子，國絕。</p>
                  <p>明年，復立濟北惠王子萇為樂成王後。萇到國數月，驕淫不法，愆過累積，兾州刺史與國相舉奏萇罪至不道。安帝詔曰：「萇有靦其面，而放逸其心。<span class="style7">靦，姡也。言面姡然無媿。姡音胡八反。</span>知陵廟至重，承繼有禮，不惟致敬之節，肅穆之慎，乃敢擅損犧牲，不備苾芬。<span class="style7">詩小雅曰：「苾苾芬芬，祀事孔明。」</span>慢易大姬，不震厥敎。<span class="style7">大姬即萇所繼之母。震，懼也。</span>出入顛覆，風淫于家，娉取人妻，饋遺婢妾。敺擊吏人，專己凶暴。愆罪莫大，甚可恥也。朕覽八辟之議，<span class="style7">周禮司寇：「以八辟麗邦法：一曰議親之辟，二曰議故之辟，三曰議賢之辟，四曰議能之辟，五曰議功之辟，六曰議貴之辟，七曰議勤之辟，八曰議賔之辟。」</span>不忍致之于理。其貶萇爵為臨湖侯。<span class="style7">臨湖屬廬江郡。</span>朕無則哲之明，致簡統失序，罔以尉承大姬，增懷永歎。」<span class="style7">袁宏紀曰：「尚書侍郎冷宏議，以為自非聖人，不能無過，故王太子生，為立賢師傅以訓導之。是以目不見惡，耳不聞非，能保其社稷，高明令終。萇少長藩國，內無過庭之訓，外無師傅之道，血氣方剛，卒受榮爵，幾微生過，遂陷不義。臣聞周官議親，憃愚見赦。萇不殺無辜，以譴呵為非，無赫赫大惡，可裁削奪損其租賦，令得改過自新，革心向道。」案黃香集，香與宏共奏，此香之辭也。</span></p>
                  <p>延光元年，以河閒孝王子得嗣靖王後。以樂成比廢絕，故改國曰安平，是為安平孝王。</p>
                  <p>立三十年薨，子續立。中平元年，黃巾賊起，為所劫質，囚于廣宗。<span class="style7">今貝州宗城縣也，隨室諱改焉。</span>賊平復國。其年秋，坐不道被誅。立三十四年，國除。</p>
                  <p>下邳惠王衍，永平十五年封。衍有容貌，肅宗即位，常在左右。建初初冠，詔賜衍師傅已下官屬金帛各有差。四年，以臨淮郡及九江之鍾離、當塗、東城、歷陽、全椒合十七縣益下邳國。<span class="style7">鍾離在今豪州鍾離縣東。當塗在縣西南。東城在定遠縣東南。歷陽，和州縣也。全椒，今滁州縣也。</span>帝崩，其年就國。衍後病荒忽，而太子卬有罪廢，諸姬爭欲立子為嗣，連上書相告言。和帝憐之，使彭城靖王恭至下邳正其嫡庶，立子成為太子。<span class="style7">東觀記載賜恭詔曰：「皇帝問彭城王始夏無恙。蓋聞堯親九族，萬國協和，書典之所美也。下邳王被病沈滯之疾，昏亂不明，家用不寧，姬妾適庶，諸子分爭，紛紛至今。前太子卬頑凶失道，陷于大辟，是後諸子更相誣告，迄今適嗣未知所定，朕甚傷之。惟王與下邳王恩義至親，正此國嗣，非王而誰？禮重適庶之序，春秋之義大居正。孔子曰：『惟仁者能好人，能惡人。』貴仁者所好惡得其中也。太子國之儲嗣，可不慎歟！王其差次下邳諸子可為太子者上名，將及景風拜授印綬焉。」</span></p>
                  <p>衍立五十四年薨，子貞王成嗣。永建元年，封成兄二人及惠王孫二人皆為列侯。</p>
                  <p>成立二年薨，子愍王意嗣。陽嘉元年，封意弟八人為鄉、亭侯。中平元年，意遭黃巾，弃國走。賊平復國，數月薨。立五十七年，年九十。</p>
                  <p>子哀王宜嗣，數月薨，無子，建安十一年國除。</p>
                  <p>梁節王暢，永平十五年封為汝南王。母陰貴人有寵，暢尤被愛幸，國土租入倍於諸國。肅宗立，緣先帝之意，賞賜恩寵甚篤。建初二年，封暢舅陰棠為西陵侯。<span class="style7">西陵，縣，屬江夏郡。</span>四年，徙為梁王，以陳留之郾、寧陵，濟陰之薄、單父、己氏、成武，凡六縣，益梁國。<span class="style7">鄢，今許州郾陵縣也。寧陵，今宋州縣也。薄故城在今曹州考城縣東北。單父，今宋州縣也。己氏，今宋州楚丘縣也。成武，今曹州縣也。</span>帝崩，其年就國。</p>
                  <p>暢性聦惠，然少貴驕，頗不遵法度。歸國後，數有惡夢，從官卞忌自言能使六丁，善占夢，<span class="style7">六丁謂六甲中丁神也。若甲子旬中，則丁卯為神，甲寅旬中，則丁巳為神之類也。役使之法，先齋戒，然後其神至，可使致遠方物及知吉凶也。</span>暢數使卜筮。又暢乳母王禮等，因此自言能見鬼神事，遂共占氣，祠祭求福。忌等諂媚，云神言王當為天子。暢心喜，與相應荅。永元五年，豫州刺史梁相舉奏暢不道，考訊，辭不服。有司請徵暢詣廷尉詔獄，和帝不許。有司重奏除暢國，徙九真，帝不忍，但削成武、單父二縣。暢慙懼，上疏辭謝曰：「臣天性狂愚，生在深宮，長養傅母之手，信惑左右之言。及至歸國，不知防禁。從官侍史利臣財物，熒惑臣暢。臣暢無所昭見，與相然諾，不自知陷死罪，以至考案。肌慄心悸，自悔無所復及。自謂當即時伏顯誅，魂魄去身，分歸黃泉。不意陛下聖德，枉法曲平，<span class="style7">曲平，曲法申恩，平處其罪。</span>不聽有司，橫貸赦臣。戰慄連月，未敢自安。上念以負先帝而令陛下為臣收汙天下，<span class="style7">汙，惡也。天下以帝赦王為惡，故言收惡天下也。</span>誠無氣以息，筋骨不相連。臣暢知大貸不可再得，自誓束身約妻子，不敢復出入失繩墨，不敢復有所橫費。租入有餘，乞裁食睢陽、穀孰、虞、蒙、寧陵五縣，還餘所食四縣。臣暢小妻三十七人，其無子者願還本家。自選擇謹勑奴婢二百人，其餘所受虎賁、官騎及諸工技、鼓吹、倉頭、奴婢、兵弩、廄馬皆上還本署。臣暢以骨肉近親，亂聖化，汙清流，旣得生活，誠無心面目以凶惡復居大宮，食大國，張官屬，藏什物。願陛下加大恩，開臣自悔之門，假臣小善之路，令天下知臣蒙恩，得去死就生，頗能自悔。臣以公卿所奏臣罪惡詔書常置於前，晝夜誦讀。臣小人，貪見明時，不能即時自引，惟陛下哀臣，令得喘息漏刻。若不聽許，臣實無顏以久生，下入黃泉，無以見先帝。此誠臣至心。臣欲多還所受，恐天恩不聽許，節量所留，於臣暢饒足。」詔報曰：「朕惟王至親之屬，淳淑之美，傅相不良，不能防邪，至令有司紛紛有言。今王深思悔過，端自克責，朕惻然傷之。志匪由王，咎在彼小子。<span class="style7">謂由卞忌及王禮等也。</span>一日克己復禮，天下歸仁。王其安心靜意，茂率休德。易不云乎：『一謙而四益。小有言，終吉。』<span class="style7">易謙卦曰：「天道虧盈而益謙，地道變盈而流謙，鬼神害盈而福謙，人道惡盈而好謙。」為謙是一，而天地神人皆益之，故曰「一謙而四益」。訟卦初六曰：「小有言，終吉。」言王雖小有訟言，而終吉也。</span>強食自愛。」暢固讓，章數上，卒不許。</p>
                  <p>立二十七年薨，子恭王堅嗣。永元十六年，封堅弟二人為鄉、亭侯。</p>
                  <p>堅立二十六年薨，子懷王匡嗣。永建二年，封匡兄弟七人為鄉、亭侯。</p>
                  <p>匡立十一年薨，無子，順帝封匡弟孝陽亭侯成為梁王，是為夷王。</p>
                  <p>立二十九年薨，子敬王元嗣。</p>
                  <p>立十六年薨，子彌嗣。立四十年，魏受禪，以為崇德侯。</p>
                  <p>淮陽頃王昞，永平十五年封常山王，建初四年，徙為淮陽王，以汝南之新安、西華益淮陽國。</p>
                  <p>立十六年薨，未及立嗣，永元二年，和帝立昞小子側復為常山王，奉昞後，是為殤王。</p>
                  <p>立十三年薨，父子皆未之國，並葬京師。側無子，其月立兄防子侯章為常山王。和帝憐章早孤，數加賞賜。延平元年就國。</p>
                  <p>立二十五年薨，是為靖王。子頃王儀嗣。永建二年，封儀兄二人為亭侯。</p>
                  <p>儀立十七年薨，子節王豹嗣。元嘉元年，封豹兄四人為亭侯。</p>
                  <p>豹立八年薨，子暠嗣。三十二年，遭黃巾賊，弃國走，建安十一年國除。</p>
                  <p>濟陰悼王長，永平十五年封。建初四年，以東郡之離狐、陳留之長垣益濟陰國。立十三年，薨于京師，無子，國除。</p>
                  <p>論曰：晏子稱「夫人生厚而用利，於是乎正德以幅之，謂之幅利」。言人情須節以正其德，亦由布帛須幅以成其度焉。<span class="style7">左傳云，齊景公與晏子邶殿之邑六十，晏子不受，曰：「夫富如布帛之有幅焉，為之度使無遷也。夫人生厚而用利，於是正德以幅之，謂之幅利。過則為敗，吾不敢貪多，所謂幅也。」</span>明帝封諸子，租歲不過二千萬，馬后為言而不得也。<span class="style7">東觀明紀曰：「皇子之封，皆減舊制。甞案輿地圖，皇后在傍，言鉅鹿、樂成、廣平各數縣，租穀百萬，帝令滿二千萬止。諸小王皆當略與楚、淮陽相比，什減三四。『我子不當與先帝子等』者也。」</span>賢哉！豈徒儉約而已乎！知驕貴之無猒，嗜欲之難極也，故東京諸侯鮮有至於禍敗者也。</p>
                  <p>贊曰：孝明傳胤，維城八國。陳敬嚴重，彭城厚德。下邳嬰痾，梁節邪惑。三藩夙齡，<span class="style7">謂千乘、淮陽、濟陰並早歿也。</span>黨惟荒忒。</p>
                  <hr />
  </div>
		 <div class="next1"><a href="049.htm">上卷</a> / <a href="a03.htm">後漢書目錄</a> / <a href="051.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

