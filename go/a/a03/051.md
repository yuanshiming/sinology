

##### 後漢書
	`卷五十一 ‧ 列傳第四十一`

* * *

李恂　陳禪　龐參　陳龜　橋玄

李恂字叔英，安定臨涇人也。少習韓詩，`韓嬰所傳詩也。`教授諸生常數百人。太守潁川李鴻請署功曹，未及到，而州辟為從事。會鴻卒，恂不應州命，而送鴻喪還鄉里。旣葬，留起冢墳，持喪三年。

辟司徒桓虞府。後拜侍御史，持節使幽州，宣布恩澤，慰撫北狄，所過皆圖寫山川、屯田、聚落百餘卷，悉封奏上，肅宗嘉之。拜兖州刺史。以清約率下，常席羊皮，服布被。遷張掖太守，有威重名。時大將軍竇憲將兵屯武威，天下州郡遠近莫不修禮遺，恂奉公不阿，為憲所奏免。

後復徵拜謁者，使持節領西域副校尉。西域殷富，多珍寶，諸國侍子及督使賈胡`督使，主蕃國之使也。賈胡，胡之商賈也。`數遺恂奴婢、宛馬、金銀、香罽之屬，`袁山松書曰：「西域出諸香、石蜜。」罽，織毛為布者。`一無所受。北匈奴數斷西域車師、伊吾，隴沙以西使命不得通，`前書曰：「車師前國王居交河城。」伊吾故城在今瓜州晉昌縣北。廣志曰：「流沙在玉門關外，東西數百里，有三斷名曰三隴也。」`恂設購賞，遂斬虜帥，縣首軍門。自是道路夷清，威恩並行。

遷武威太守。後坐事免，步歸鄉里，潛居山澤，結草為廬，獨與諸生織席自給。會西羌反畔，恂到田舍，為所執獲。羌素聞其名，放遣之。恂因詣洛陽謝。時歲荒，司空張敏、司徒魯恭等各遣子饋糧，悉無所受。徙居新安關下，拾橡實以自資。`橡，櫟實也。武帝元鼎三年徙函谷關於新安也。`年九十六卒。

陳禪字紀山，巴郡安漢人也。仕郡功曹，舉善黜惡，為邦內所畏。察孝廉，州辟治中從事。`續漢志曰，每州有持中從事也。`時刺史為人所上受納臧賂，禪當傳考，`傳謂逮捕而考之也。`無它所齎，但持喪斂之具而已。及至，笞掠無筭，五毒畢加，禪神意自若，辭對無變，事遂散釋。車騎將軍鄧隲聞其名而辟焉，舉茂才。時漢中蠻夷反畔，以禪為漢中太守。夷賊素聞其聲，即時降服。遷左馮翊，入拜諫議大夫。

永寧元年，西南夷撣國王獻樂及幻人，`撣音徒丹反。`能吐火，自支解，易牛馬頭。明年元會，作之於庭，安帝與羣臣共觀，大竒之。禪獨離席舉手大言曰：「昔齊魯為夾谷之會，齊作侏儒之樂，仲尼誅之。`家語曰，魯定公與齊侯會於夾谷，孔子攝相事。齊奏中宮之樂，倡優侏儒戲於前。孔子趨曰：「匹夫而侮諸侯，罪應誅。」於是斬侏儒，手足異處。`又曰：『放鄭聲，遠佞人。』`論語孔子之言。`帝王之庭，不宜設夷狄之技。」尚書陳忠劾奏禪曰：「古者合歡之樂舞於堂，四夷之樂陳於門，故詩云『以雅以南，𩎟任朱離』。`詩小雅鼓鍾之詩曰：「以雅以南，以籥不僭。」薛君云：「南夷之樂曰南。四夷之樂唯南可以和於雅者，以其人聲音及籥不僭差也。」周禮，鞮鞻氏掌四夷之樂。鄭玄注云：「東方曰𩎟，南方曰任，西方曰朱離，北方曰禁。」毛詩無「𩎟任朱離」之文，蓋見齊、魯之詩也，今亡。𩎟音昧。禮記曰，九夷、八蠻、六戎、五狄來朝，立於明堂四門之外也。`今撣國越流沙，踰縣度，`前書西域傳曰：「縣度者，山名也。谿谷不通，以繩索相引而度，去陽關五千八百八十里。」`萬里貢獻，非鄭衞之聲，佞人之比，而禪廷訕朝政，`訕，謗也。`請劾禪下獄。」有詔勿収，左轉為玄菟候城障尉，`候城，縣，在遼東。`詔「敢不之官，上妻子從者名」。禪旣行，朝廷多訟之。會北匈奴入遼東，追拜禪遼東太守。胡憚其威彊，退還數百里。禪不加兵，但使吏卒往曉慰之，單于隨使還郡。禪於學行禮，為說道義以感化之。單于懷服，遺以胡中珍貨而去。

及鄧隲誅廢，禪以故吏免。復為車騎將軍閻顯長史。順帝即位，遷司隷校尉。明年，卒於官。

子澄，有清名，官至漢中太守。

禪曾孫寶，亦剛壯有禪風，為州別駕從事，顯名州里。

龐參字仲達，河南緱氏人也。初仕郡，未知名，河南尹龐奮見而竒之，舉為孝廉，拜左校令。坐法輸作若盧。`若盧，獄名。`

永初元年，涼州先零種羌反畔，遣車騎將軍鄧隲討之。參於徒中使其子俊上書曰：「方今西州流民擾動，而徵發不絕，水潦不休，地力不復。`言其耗損，不復於舊。`重之以大軍，疲之以遠戍，農功消於轉運，資財竭於徵發。田疇不得墾闢，禾稼不得収入，搏手困窮，無望來秋。`兩手相搏，言無計也。`百姓力屈，不復堪命。臣愚以為萬里運糧，遠就羌戎，不若緫兵養衆，以待其疲。車騎將軍隲宜且振旅，留征西校尉任尚使督涼州士民，轉居三輔。休徭役以助其時，止煩賦以益其財，令男得耕種，女得織絍，`絍音如深反。杜預注左傳云：「織絍，織繒布也。」`然後畜精銳，乘懈沮，出其不意。攻其不備，則邊人之仇報，奔北之恥雪矣。」書奏，會御史中丞樊準上疏薦參曰：「臣聞鷙鳥累百，不如一鶚。`前書鄒陽諫吳王之辭也。鶚，大鵰也。`昔孝文皇帝悟馮唐之言，而赦魏尚之罪，使為邊守，匈奴不敢南向。`前書馮唐謂文帝曰：「臣聞魏尚為雲中守，匈奴遠避，不近雲中之塞。上功莫府，一言不相應，文吏以法繩之。愚以為陛下法太明而賞太輕。」文帝恱，是日令唐持節赦魏尚，復以為雲中守也。`夫以一臣之身，折方面之難者，選用得也。臣伏見故左校令河南龐參，勇謀不測，卓爾竒偉，高才武略，有魏尚之風。前坐微法，輸作經時。今羌戎為患，大軍西屯，臣以為如參之人，宜在行伍。惟明詔採前世之舉，觀魏尚之功，免赦參刑，以為軍鋒，必有成效，宣助國威。」鄧太后納其言，即擢參於徒中，召拜謁者，使西督三輔諸軍屯，而徵鄧隲還。

四年，羌寇轉盛，兵費日廣，且連年不登，穀石萬餘。參奏記於鄧隲曰：「比年羌寇特困隴右，供徭賦役為損日滋，官負人責數十億萬。`責音側懈反。`今復募發百姓，調取穀帛，衒賣什物，以應吏求。外傷羌虜，`為羌寇所傷也。`內困徵賦。遂乃千里轉糧，遠給武都西郡。塗路傾阻，難勞百端，疾行則鈔暴為害，遲進則穀食稍損，運糧散於曠野，牛馬死於山澤。縣官不足，輒貸於民。民已窮矣，將從誰求？名救金城，而實困三輔。三輔旣困，還復為金城之禍矣。參前數言宜弃西域，乃為西州士大夫所笑。今苟貪不毛之地，營恤不使之民，`恤，憂也。不使之人謂戎虜凶獷，不堪為用。`暴軍伊吾之野，以慮三族之外，`言勞師救遠，以為親戚之憂慮。`果破涼州，禍亂至今。夫拓境不寧，無益於彊；多田不耕，何救飢敝！故善為國者，務懷其內，不求外利；務富其民，不貪廣土。三輔山原曠遠，民庶稀疏，故縣丘城，`丘，空也。`可居者多。今宜徙邊郡不能自存者，入居諸陵，田戍故縣。孤城絕郡，以權徙之；轉運遠費，聚而近之；徭役煩數，休而息之。此善之善者也。」隲及公卿以國用不足，欲從參議，衆多不同，乃止。

拜參為漢陽太守。郡人任棠者，有竒節，隱居敎授。參到，先候之。棠不與言，但以薤一大本，水一盂，置戶屏前，自抱孫兒伏於戶下。主簿白以為倨。參思其微意，良乆曰：「棠是欲曉太守也。水者，欲吾清也。拔大本薤者，欲吾擊強宗也。抱兒當戶，欲吾開門恤孤也。」於是歎息而還。參在職，果能抑強助弱，以惠政得民。

元初元年，遷護羌校尉，畔羌懷其恩信。明年，燒當羌種號多等皆降，始復得還都令居，`令居，縣，屬金城郡。令音零。`通河西路。時先零羌豪僭號北地，詔參將降羌及湟中義從胡七千人，`湟，水名，今在鄯州。`與行征西將軍司馬鈞期會北地擊之。參於道為羌所敗。旣已失期，乃稱病引兵還，坐以詐疾徵下獄，校書郎中馬融上書請之曰：「伏見西戎反畔，寇鈔五州，陛下愍百姓之傷痍，哀黎元之失業，單竭府庫以奉軍師。昔周宣獫狁侵鎬及方，`詩小雅六月之詩曰：「侵鎬及方，至於涇陽。」鄭玄注云：「鎬、方皆北方地名。」`孝文匈奴亦略上郡，而宣王立中興之功，文帝建太宗之號。非惟兩主有明叡之姿，抑亦扞城有虓虎之助，`詩曰：「公侯干城。」又曰：「闞如虓虎。」干，扞也。虓虎，怒貌也。`是以南仲赫赫，列在周詩，亞夫赳赳，載於漢策。`詩曰：「赫赫南仲，薄伐西戎。」周亞夫為漢將。赳赳，武貌。`竊見前護羌校尉龐參，文武昭備，智略弘遠，旣有義勇果毅之節，兼以博雅深謀之姿。又度遼將軍梁慬，前統西域，勤苦數年，還留三輔，功效克立，閒在北邊，單于降服。今皆幽囚，陷於法網。昔荀林父敗績於邲，晉侯使復其位；`左傳曰，晉荀林父及楚師戰於邲，晉師敗績。林父請死，晉侯欲許之。士貞子諫曰：「不可。夫其敗也，如日月之食，何損於明？」晉侯使復其位。`孟明視喪師於崤，秦伯不替其官。`左傳曰，晉敗秦師於崤，獲百里孟明視，後赦而歸之。秦伯曰：「孤之罪也。」不替孟明。`故晉景并赤狄之土，秦穆遂霸西戎。`左傳曰，晉荀林父敗赤狄，遂滅之。晉侯賞林父狄臣千室，亦賞士貞子瓜衍之縣，曰：「吾獲狄土，子之功也。」又曰：「秦伯伐晉，遂霸西戎，用孟明也。」`宜遠覽二君，使參、慬得在寬宥之科，誠有益於折衝，毗佐於聖化。」書奏，赦參等。

後以參為遼東太守。永建元年，遷度遼將軍。四年，入為大鴻臚。尚書僕射虞詡薦參有宰相器能，以為太尉，錄尚書事。是時三公之中，參名忠直，數為左右所陷毀，以所舉用忤帝旨，司隷承風案之。時當會茂才孝廉，參以被奏，稱疾不得會。上計掾廣漢段恭因會上疏曰：「伏見道路行人，農夫織婦，皆曰『太尉龐參竭忠盡節，徒以直道不能曲心，孤立羣邪之閒，自處中傷之地』。臣猶兾在陛下之世，當蒙安全，而復以讒佞傷毀忠正，此天地之大禁，人主之至誡。昔白起賜死，諸侯酌酒相賀；季子來歸，魯人喜其紓難。`紓，緩也。季子，魯公子季友也。閔公之時，國家多難，以季子忠賢，故請齊侯復之。公羊傳曰：「季子來歸。其言季子何？賢也。言其來歸何？喜之也。」`夫國以賢化，君以忠安。今天下咸欣陛下有此忠賢，願卒寵任，以安社稷。」書奏，詔即遣小黃門視參疾，太醫致羊酒。

後參夫人疾前妻子，投於井而殺之。參素與洛陽令祝良不平，`謝承書曰「良字邵平，長沙人。聦明博學有才幹，以廉平見稱」也。`良聞之，率吏卒入太尉府案實其事，乃上參罪，遂因災異策免。有司以良不先聞奏，輒折辱宰相，坐繫詔獄。良能得百姓心，洛陽吏人守闕請代其罪者，日有數千萬人，詔乃原刑。

陽嘉四年，復以參為太尉。永和元年，以乆病罷，卒於家。

陳龜字叔珍，上黨泫氏人也。`泫氏故城，今澤州高平縣也。泫音公玄反。`家世邊將，便習弓馬，雄於北州。

龜少有志氣。永建中，舉孝廉，五遷五原太守。永和五年，拜使匈奴中郎將。時南匈奴左部反亂，龜以單于不能制下，外順內畔，促令自殺，坐徵下獄免。後再遷，拜京兆尹。時三輔強豪之族，多侵枉小民。龜到，厲威嚴，悉平理其怨屈者，郡內大恱。

會羌胡寇邊，殺長吏，驅略百姓。桓帝以龜世諳邊俗，拜為度遼將軍。龜臨行，上疏曰：「臣龜蒙恩累世，馳騁邊垂，雖展鷹犬之用，頓斃胡虜之庭，魂骸不返，薦享狐狸，猶無以塞厚責，荅萬分也。臣至頑駑，器無鈆刀一割之用，過受國恩，榮秩兼優，生年死日，永懼不報。臣聞三辰不軌，擢士為相；蠻夷不恭，拔卒為將。臣無文武之才，而忝鷹揚之任，`詩曰「維師尚父，時惟鷹揚」也。`上慙聖朝，下懼素餐，`素，空也。無功受祿為素餐。`雖歿軀體，無所云補。今西州邊鄙，土地塉埆，`埆音覺，又音確，謂薄土也。`鞍馬為居，射獵為業，男寡耕稼之利，女乏機杼之饒，守塞候望，懸命鋒鏑，聞急長驅，去不圖反。自頃年以來，匈奴數攻營郡，`謂郡有屯兵者，即護羌校尉屯金城，烏桓校尉屯上谷之類。`殘殺長吏，侮略良細。戰夫身膏沙漠，居人首係馬鞍。或舉國掩戶，盡種灰滅，孤兒寡婦，號哭空城，野無青草，室如懸磬。`左傳曰：「室如懸磬，野無青草。」言其屋居如磬之懸，下無所有。`雖含生氣，實同枯朽。往歲并州水雨，災螟互生，稼穡荒耗，租更空闕。`更謂卒更錢也。`老者慮不終年，少壯懼於困戹。陛下以百姓為子，品庶以陛下為父，焉可不日昃勞神，`書曰「文王至于日中昃，不遑暇食」也。`垂撫循之恩哉！唐堯親捨其子以禪虞舜者，是欲民遭聖君，不令遇惡主也。`史記曰「堯知子丹朱不肖，不足授天下，乃推授舜。授舜則天下得其利而丹朱病，授丹朱則天下病而丹朱得其利。堯曰：『終不以天下之病而利一人。』卒授舜以天下」也。`故古公杖策，其民五倍；`帝王世紀曰「古公亶甫，是為太王，為百姓所附。狄人攻之，事之以皮幣玉帛，不能免焉。王遂杖策而去，踰梁山，止於岐山之陽，邑於周地。豳人從者如歸巿，一年成邑，二年成都，三年五倍其初」也。`文王西伯，天下歸之。`帝王世紀曰西伯至仁，百姓襁負而至。`豈復輿金輦寶，以為民惠乎！近孝文皇帝感一女子之言，除肉刑之法，`女子即太倉令淳于公之女緹縈也。事見前書。`體德行仁，為漢賢主。陛下繼中興之統，承光武之業，臨朝聽政，而未留聖意。且牧守不良，或出中官，懼逆上旨，取過目前。呼嗟之聲，招致災害，胡虜凶悍，因衰緣隙。而令倉庫單於豺狼之口，功業無銖兩之効，皆由將帥不忠，聚姦所致。前涼州刺史祝良，初除到州，多所糾罰，太守令長貶黜將半，政未踰時，功効卓然。實應賞異，以勸功能，改任牧守，去斥姦殘。又宜更選匈奴烏桓護羌中郎將校尉，簡練文武，授之法令，除并涼二州今年租更，寬赦罪隷，埽除更始。則善吏知奉公之祐，惡者覺營私之禍，胡馬可不窺長城，塞下無候望之患矣。」帝覺悟，乃更選幽、井刺史，自營郡太守都尉以下，多所革易，下詔「為陳將軍除并、涼一年租賦，以賜吏民」。龜旣到職，州郡重足震慄，鮮卑不敢近塞，省息經用，`經，常也。`歲以億計。

大將軍梁兾與龜素有隙，譖其沮毀國威，挑取功譽，`挑取猶獨取也。獨取其名，如挑戰之義。`不為胡虜所畏。坐徵還，遂乞骸骨歸田里。復徵為尚書。兾暴虐日甚，龜上疏言其罪狀，請誅之。帝不省。自知必為兾所害，不食七日而死。西域胡夷，并、涼民庶，咸為舉哀，弔祭其墓。

橋玄字公祖，梁國睢陽人也。七世祖仁，從同郡戴德學，著禮記章句四十九篇，號曰「橋君學」。成帝時為大鴻臚。祖父基，廣陵太守。父肅，東萊太守。

玄少為縣功曹。時豫州刺史周景行部到梁國，玄謁景，因伏地言陳相羊昌罪惡，乞為部陳從事，`部猶領也。`窮案其姦。景壯玄意，署而遣之。玄到，悉収昌賔客，具考臧罪。昌素為大將軍梁兾所厚，兾為馳檄救之。景承旨召玄，玄還檄不發，案之益急。昌坐檻車徵，玄由是著名。

舉孝廉，補洛陽左尉。`左部尉也。`時梁不疑為河南尹，玄以公事當詣府受對，恥為所辱，弃官還鄉里。後四遷為齊相，坐事為城旦。刑竟，徵，再遷上谷太守，又為漢陽太守。時上邽令皇甫禎有臧罪，玄收考髡笞，死于兾巿，`兾，縣名，屬漢陽郡。`一境皆震。郡人上邽姜岐，守道隱居，名聞西州。玄召以為吏，稱疾不就。玄怒，勑督郵尹益逼致之，曰：「岐若不至，趣嫁其母。」`趣音促。`益固爭不能得，遽曉譬岐。岐堅卧不起。郡內士大夫亦競往諫，玄乃止。時頗以為譏。後謝病免，復公車徵為司徒長史，拜將作大匠。

桓帝末，鮮卑、南匈奴及高句驪嗣子伯固並畔，為寇鈔，四府舉玄為度遼將軍，假黃鉞。玄至鎮，休兵養士，然後督諸將守討擊胡虜及伯固等，皆破散退走。在職三年，邊境安靜。

靈帝初，徵入為河南尹，轉少府、大鴻臚。建寧三年，遷司空，轉司徒。素與南陽太守陳球有隙，及在公位，而薦球為廷尉。玄以國家方弱，自度力無所用，乃稱疾上疏，引衆災以自劾。遂策罷。歲餘，拜尚書令。時太中大夫蓋升與帝有舊恩，前為南陽太守，臧數億以上。玄奏免升禁錮，沒入財賄。帝不從，而遷升侍中。玄託病免，拜光祿大夫。光和元年，遷太尉。數月，復以疾罷，拜太中大夫，就醫里舍。

玄少子十歲，獨游門次，卒有三人持仗劫執之，入舍登樓，就玄求貨，玄不與。有頃，司隷校尉陽球率河南尹、洛陽令圍守玄家。球等恐并殺其子，未欲迫之。玄瞋目呼曰：「姦人無狀，玄豈以一子之命而縱國賊乎！」促令兵進。於是攻之，玄子亦死。玄乃詣闕謝罪，乞下天下：「凡有劫質，皆并殺之，不得贖以財寶，開張姦路。」詔書下其章。初自安帝以後，法禁稍㢮，京師劫質，不避豪貴，自是遂絕。

玄以光和六年卒，時年七十五。玄性剛急無大體，然謙儉下士，子弟親宗無在大官者。及卒，家無居業，喪無所殯，當時稱之。

初，曹操微時，人莫知者，甞往候玄，玄見而異焉，謂曰：「今天下將亂，安生民者其在君乎！」操常感其知己。及後經過玄墓，輒悽愴致祭。自為其文曰：「故太尉橋公，懿德高軌，汎愛博容。國念明訓，士思令謨。幽靈潛翳，𢤧哉緬矣！操以幼年，逮升堂室，特以頑質，見納君子。增榮益觀，皆由獎助，猶仲尼稱不如顏淵，`論語孔子謂子貢曰：「汝與回也孰愈？」子貢曰：「賜也何敢望回。」子曰：「吾與汝俱不如也。」`李生厚歎賈復。`〕復少好學，師事舞陰李生。李生竒之，曰：「賈君國器也。」`士死知己，懷此無忘。又承從容約誓之言：『徂沒之後，路有經由，不以斗酒隻雞過相沃酹，車過三步，腹痛勿怨。』雖臨時戲笑之言，非至親之篤好，胡肯為此辭哉？懷舊惟顧，`惟，思也。`念之悽愴。奉命東征，屯次鄉里，北望貴土，乃心陵墓。裁致薄奠，公其享之！」`魏志曰「建安七年，曹公軍譙，遂至浚儀，遣使以太牢祀橋玄，進軍官度」也。`

玄子羽，官至任城相。

論曰：任棠、姜岐，世著其清。結甕牖而辭三命，`結猶構也。莊子曰：「原憲處魯，居環堵之室，桑樞而甕牖。」周禮：「一命受職，再命受服，三命受位。」謂任、姜辭太守之辟也。`殆漢陽之幽人乎？`易曰：「履道坦坦，幽人貞吉。」`龐參躬求賢之禮，故民恱其政；橋玄厲邦君之威，而衆失其情。夫豈力不足歟？將有道在焉。`橋玄之舍姜岐，以道不可違，故不得以威力逼也。`如令其道可忘，則彊梁勝矣。語曰：「三軍可奪帥，匹夫不可奪志。」`鄭玄注論語云：「匹夫之守志，重於三軍之死將者也。」`子貢曰：「寧喪千金，不失士心。」昔段干木踰牆而避文侯之命，`高士傳曰，段干木者，晉人也。守道不仕。魏文侯造其門，段干木踰牆而避之。`泄柳閉門不納穆公之請。`泄柳，魯之賢人也。魯穆公時，請見之，泄柳閉門而不納。事見孟子。`貴必有所屈，賤亦有所申矣。

贊曰：李叜勤身，甘飢辭饋。禪為君隱，之死靡貳。龜習邊功，參起徒中。橋公識運，先覺時雄。

* * *

