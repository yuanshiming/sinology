<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷五十二‧列傳第四十二</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷五十二 ‧ 列傳第四十二</span>   
    <hr />
                  <p><span class="style11">崔駰</span><span class="style3">子瑗　孫寔</span></p>
                  <p>崔駰字亭伯，涿郡安平人也。高祖父朝，昭帝時為幽州從事，諫刺史無與燕剌王通。及剌王敗，擢為侍御史。<span class="style7">燕剌王旦，武帝子，坐與上官桀等謀亂，自殺。剌，力割反。</span>生子舒，歷四郡太守，所在有能名。</p>
                  <p>舒小子篆，王莽時為郡文學，以明經徵詣公車。太保甄豐舉為步兵校尉，篆辭曰：「吾聞伐國不問仁人，<span class="style7">前書董仲舒曰：「昔者魯君問柳下惠曰：『吾欲伐齊，如何？』柳下惠曰：『不可。』歸而有憂色，曰：『吾聞伐國不問仁人，此言何為至於我哉？』」</span>戰陳不訪儒士。<span class="style7">論語曰：「衞靈公問陳於孔子。孔子對曰：『俎豆之事則甞聞之，軍旅之事未之學也。』」</span>此舉奚為至哉？」遂投劾歸。<span class="style7">投辭自劾有過，不合應舉。</span></p>
                  <p>莽嫌諸不附己者，多以法中傷之。時篆兄發以佞巧幸於莽，位至大司空。母師氏能通經學、百家之言，莽寵以殊禮，賜號義成夫人，金印紫綬，文軒丹轂，顯於新世。</p>
                  <p>後以篆為建新大尹，<span class="style7">莽改千乘郡曰建新，守曰大尹。</span>篆不得已，乃歎曰：「吾生無妄之世，值澆、羿之君，<span class="style7">易曰：「無妄之行，窮之災也。」左傳曰：「昔有夏之方衰也，后羿自鉏遷於窮石，因夏人以代夏政，而淫於原獸。用寒浞，伯明氏之讒子弟也。而虞羿于田，以取其國家。浞因羿室，生澆及𤡬，恃其讒慝詐偽，而不德於人。」澆音五弔反。𤡬音許旣反。</span>上有老母，下有兄弟，安得獨潔己而危所生哉？」乃遂單車到官，稱疾不視事，三年不行縣。<span class="style7">續漢志曰：「郡國常以春行至縣，勸人農桑，振救乏絕。」</span>門下掾倪敞諫，篆乃強起班春。<span class="style7">班布春令。</span>所至之縣，獄犴填滿。<span class="style7">犴音岸。前書音義曰：「鄉亭之獄曰犴。」</span>篆垂涕曰：「嗟乎！刑罰不中，乃陷人於穽。此皆何罪，而至于是！」遂平理，所出二千餘人。掾吏叩頭諫曰：「朝庭初政，<span class="style7">初政謂莽即位。</span>州牧峻刻。宥過申枉，誠仁者之心；然獨為君子，將有悔乎！」篆曰：「邾文公不以一人易其身，君子謂之知命。<span class="style7">左傳曰「邾文公卜遷於繹。史曰：『利於人，不利於君。』邾子曰：『苟利於人，孤之利也。人旣利矣，孤必與焉。』遂遷于繹。五月，邾文公卒。君子曰知命」也。</span>如殺一大尹贖二千人，蓋所願也。」遂稱疾去。</p>
                  <p>建武初，朝庭多薦言之者，幽州刺史又舉篆賢良。篆自以宗門受莽偽寵，慙愧漢朝，遂辭歸不仕。客居滎陽，閉門潛思，著周易林六十四篇，用決吉凶，多所占驗。臨終作賦以自悼，名曰慰志。其辭曰：</p>
                  <p>　　嘉昔人之遘辰兮，<span class="style7">遘，遇也。辰，時也。</span>美伊、傅之𨕣時。<span class="style7">伊尹干湯，傅說遇高宗。爾雅曰：「𨕣，遇也。」音五故反。</span>應規矩之淑質兮，過班、倕而裁之。<span class="style7">公輸班，魯人也。倕，舜時為共工之官。皆巧人也。以喻湯及高宗也。</span>協準矱之貞度兮，同斷金之玄策。<span class="style7">準，繩也。矱，尺也。貞，正也。易曰：「二人同心，其利斷金。」玄策猶妙策也。</span>何天衢於盛世兮，超千載而垂績。<span class="style7">易大畜卦，乾下艮上，其上九曰：「何天之衢，亨。」鄭玄云：「艮為手，手上肩也。乾為首。首肩之閒荷物處。乾為天，艮為徑路，天衢象也。」</span>豈脩德之極致兮，將天祚之攸適？</p>
                  <p> 　　愍余生之不造兮，<span class="style7">造，成也。</span>丁漢氏之中微。<span class="style7">丁，當也。</span>氛霓鬱以橫厲兮，羲和忽以潛暉。<span class="style7">氛，祲也。霓，日傍之氣。橫厲謂氣盛而陵於天也。羲和，日也。氣盛而日光微，諭王莽篡漢。</span>六柄制于家門兮，王綱漼以陵遟。<span class="style7">國語管仲對齊桓公曰：「昔者聖人之理天下也，而慎用其六柄焉。」韋昭注云：「六柄，生、殺、貧、賤、富、貴也。」漼猶摧落也，音千隗反。</span>黎、共奮以跋扈兮，羿、浞狂以恣睢。<span class="style7">國語曰：「昔少皞之衰，九黎亂德，人神雜揉，不可方物。」淮南子曰：「昔者共工與顓頊爭為帝，怒而觸不周之山，天柱折，地維絕。」跋扈，強梁也。恣睢，自用之貌也。恣音訾。睢音許維反。羿、浞已見上。</span>睹嫚臧而乘釁兮，竊神器之萬機。<span class="style7">易曰：「嫚藏誨盜。」釁，隙也。神器，帝王之位。老子曰：「天下神器，不可為也。」書云：「兢兢業業，一日二日萬機。」</span>思輔弼以媮存兮，亦號咷以詶咨。<span class="style7">輔弼謂王莽輔政也。偷，苟且也。號咷，哀呼也。前書王莽策孺子嬰為定安公，莽親執孺子手，流涕歔欷也。</span>嗟三事之我負兮，乃迫余以天威。<span class="style7">三事謂三公也。負謂太保甄豐舉也。</span>豈無熊僚之微介兮？悼我生之殲夷。<span class="style7">左傳曰：「楚白公勝為亂。石乞曰：『市南有熊相宜僚者，若得之，可以當五百人矣。』從白公而見之。與之言，說；告之故，辭；承之以劔，不動。勝曰：『不為利諂，不為威惕，不泄人言以求媚者。』去之。」介，耿介也。我生謂母也。殲，滅也。夷，傷也。言其母老，恐禍及也。</span>庶明哲之末風兮，懼大雅之所譏。<span class="style7">詩大雅曰：「旣明且哲，以保其身。」</span>遂翕翼以委命兮，受符守乎艮維。<span class="style7">艮，東北之位。謂篆為千乘太守也。</span>恨遭閉而不隱兮，違石門之高蹤。<span class="style7">易曰：「天地閉而賢人隱。」論語曰：「子路宿於石門。晨門曰：『奚自？』子路曰：『自孔氏。』曰：『是知其不可而為之者歟？』」</span>揚蛾眉於復關兮，犯孔戒之冶容。<span class="style7">楚詞曰：「衆女皆妒余之蛾眉。」詩國風序曰：「氓，刺時也。淫風大行，男女無別，故序其事以風焉。」其詩曰：「乘彼垝垣，以望復關。」毛萇注云：「垝，毀也。復關，君子所近之處也。」易繫辭曰：「冶容誨淫。」鄭玄云：「謂飾其容而見於外曰冶。」</span>懿氓蚩之悟悔兮，慕白駒之所從。<span class="style7">詩曰「氓之蚩蚩，抱布貿絲。匪來貿絲，來即我謀」。注云：「氓，人也。蚩蚩，殷厚之貌。布，幣也。即，就也。言此之人，非買絲來，就我為室家也。」又曰：「及爾偕老，老使我怨。」注云：「我欲與汝俱至老，汝反薄我使怨也。」又曰：「皎皎白駒。」諭賢人也。</span>乃稱疾而屢復兮，<span class="style7">復猶白也。</span>歷三祀而見許。悠輕舉以遠遁兮，託峻峗以幽處。<span class="style7">峻峗謂山也。峗音魚委反。</span>竫潛思於至賾兮，<span class="style7">賾，深也。</span>騁六經之奧府。皇再命而紹卹兮，乃云眷乎建武。<span class="style7">皇，天也。紹，繼也。卹，憂也。言天憂卹眷顧漢家，所以再命光武也。</span>運欃槍以電埽兮，<span class="style7">欃槍，彗也。</span>清六合之土宇。聖德滂以橫被兮，黎庶愷以鼓舞。闢四門以博延兮，彼幽牧之我舉。<span class="style7">開闢四方之門，廣求賢也。幽牧謂為幽州刺史所舉也。</span>分畫定而計決兮，豈云賁乎鄙耇，<span class="style7">賁，飾也。易曰「束帛戔戔，賁於丘園」也。</span>遂懸車以縶馬兮，絕時俗之進取。歎暮春之成服兮，闔衡門以歸軌。<span class="style7">論語曾點曰：「暮春，春服旣成。」衡，橫也，謂橫木為門。軌，跡也。</span>聊優游以永日兮，守性命以盡齒。<span class="style7">齒，年也。</span>貴啟體之歸全兮，庶不忝乎先子。<span class="style7">論語曰：「曾子有疾，召門弟子曰：『啟余足。』」注云：「父母全己生之，亦當全而歸之。」忝，辱也。先子謂先人也。孟子曾西曰：「吾先子之所畏。」</span></p>
                  <p>篆生毅，以疾隱身不仕。</p>
                  <p>毅生駰，年十三能通詩、易、春秋，博學有偉才，盡通古今訓詁百家之言，善屬文。少游太學，與班固、傅毅同時齊名。常以典籍為業，未遑仕進之事。時人或譏其太玄靜，將以後名失實。駰擬楊雄解嘲，作達旨以荅焉。<span class="style7">華嶠書曰：「駰譏楊雄，以為范、蔡、鄒衍之徒，乘釁相傾，誑曜諸侯者也，而云『彼我異時』。又曰，竊貲卓氏，割炙細君，斯蓋士之贅行，而云『不能與此數公者同』。以為失類而改之也。」</span>其辭曰：</p>
                  <p>　　或說己曰：「易稱『備物致用』，『可觀而有所合』，故能扶陽以出，順陰而入。<span class="style7">「備物致用」，易繫辭之文也。「可觀而有所合」，序卦之文也。鄭玄注易乾鑿度曰：「陽起於子，陰起於午，天數大分。以陽出離，以陰入坎，坎為中男，離為中女。太一之行，出從中男，入從中女。因陰陽男女之偶為終始也。」</span>春發其華，秋收其實，有始有極，爰登其質。今子韞櫝六經，<span class="style7">韞，匣也。櫝，匱也。論語曰：「有美玉，韞櫝而臧諸。」</span>服膺道術，歷世而游，高談有日，俯鉤深於重淵，仰探遠乎九乾，<span class="style7">易曰：「探賾索隱，鉤深致遠。」九乾謂天有九重也。離騷天問曰：「圓則九重，孰營度之？」</span>窮至賾於幽微，測潛隱之無源。然下不步卿相之廷，上不登王公之門，進不黨以讚己，<span class="style7">讚猶稱也。</span>退不黷於庸人。獨師友道德，合符曩真，抱景特立，與士不羣。蓋高樹靡陰，獨木不林，隨時之宜，道貴從凡。<span class="style7">華嶠書作「高樹不庇」。易曰：「隨時之義大矣哉！」老子曰：「和其光而同其塵。」故言道貴從凡。</span>于時太上運天德以君世，憲王僚而布官；<span class="style7">太上，明帝也。傳曰：「太上立德。」天德，含弘光大也。易曰：「乃位乎天德。」尚書曰：「唐虞稽古，建官惟百，夏商官倍，亦克用乂。」憲，法也。僚，官也。言法三王而建官也。</span>臨雍泮以恢儒，疏軒冕以崇賢；<span class="style7">天子辟雍，諸侯頖宮。璧雍者，環之以水，圓而如璧也。頖，半也。諸侯半天子之宮。皆所以立學垂敎也。</span>率惇德以厲忠孝，揚茂化以砥仁義；<span class="style7">砥，礪也。</span>選利器於良材，求鏌鋣於明智。<span class="style7">吳越春秋曰：「干將，吳人也，造二劔，一曰干將，二曰莫邪。莫邪者，干將之妻名也。干將作劔，采五山之精，合六金之英，百神臨觀，遂以成劔。」說苑曰：「所以尚干將、莫邪者，貴其立斷。所以尚騏驎者，貴其立至。必且歷日曠乆，絲氂猶能栔石，駑馬亦能致遠。是以聦明敏捷，人之美材也。」</span>不以此時攀台階，闚紫闥，<span class="style7">三台謂之三階，三公之象也。</span>據高軒，望朱闕，夫欲千里而咫尺未發，<span class="style7">八寸為咫。</span>蒙竊惑焉。故英人乘斯時也，<span class="style7">文子曰：「智過萬人謂之英，千人謂之俊。」</span>猶逸禽之赴深林，蝱蚋之趣大沛。<span class="style7">蚋，小蟲，蚊之類。蚋音芮。說文曰：「秦謂之蚋，楚謂之蚊。」孟子曰：「污池沛澤。」劉熙曰：「沛，水草相半。」</span>胡為嘿嘿而乆沈滯也？」</p>
                  <p>　　荅曰：「有是言乎？子苟欲勉我以世路，不知其跌而失吾之度也。古者陰陽始分，天地初制，<span class="style7">制，協韻音之設反。</span>皇綱云緒，帝紀乃設，傳序歷數，三代興滅。昔大庭尚矣，赫胥罔識。<span class="style7">大庭、赫胥並古帝王號也。尚，遠也。罔，無也。識，記也。</span>淳樸散離，人物錯乖。高辛攸降，厥趣各違。<span class="style7">高辛氏，帝嚳也。</span>道無常稽，與時張弛。<span class="style7">隨時弛張，不考之於常道也。</span>失仁為非，得義為是。<span class="style7">老子曰：「失道後德，失德後仁，失仁後義，失義後禮。」</span>君子通變，各審所履。故士或掩目而淵潛，<span class="style7">莊子曰「北人無澤與舜為友，舜以天下讓之，無澤乃自投清泠之淵，終身不反」也。</span>或盥耳而山棲；<span class="style7">盥，洗也。許由字武仲，隱於沛澤之中。堯聞之，乃致天下而讓焉。由以為污，乃臨池洗耳。其友巢父飲犢，聞由為堯所讓，曰：「何以污吾犢口！」牽於上流而飲之。見莊子及高士傳。</span>或草耕而僅飽，<span class="style7">伯成子高，唐虞時為諸侯。至禹，去而耕。禹往見之，則耕在野。見呂氏春秋。</span>或木茹而長飢；<span class="style7">說苑曰：「鮑焦衣木皮，食木實。」韓詩外傳曰「焦棄其蔬，而立槁死於洛濵」也。</span>或重聘而不來，<span class="style7">狂接輿者，楚人也。耕而食。楚王聞其賢，使使者持金百溢、車二駟聘之，曰：「願煩先生理江南。」接輿笑而不應。使者去而遠徙，莫知所之。見莊子。</span>或屢黜而不去；<span class="style7">論語曰「柳下惠為士師，三黜。人曰：『可以去矣。』曰：『直道而事人，何往而不三黜』」也。</span>或冒訽以干進，或望色而斯舉；<span class="style7">訽，辱也，音火豆反。新序曰：「伊尹蒙恥辱，負鼎俎以干湯。」論語曰：「色斯舉矣，翔而後集。」舉，協韻音據。</span>或以役夫發夢於王公，<span class="style7">高宗夢得說，乃使百工營求諸野，得諸傅巖。孔安國曰：「傅氏之巖，在虞、虢之界，通道所經，有澗水壞道，常使胥靡刑人築護此道。說賢而隱，代胥靡築之以供食。」事見尚書。王公，總而言也。爾雅：「皇、王、后、辟、公、侯，君也。」</span>或以漁父見兆於元龜。<span class="style7">戰國策曰：「呂尚之遇文王也，身為漁父。」史記曰：「太公以釣干周西伯。西伯將出獵，卜之，曰：『所獲非龍非螭，非熊非羆，所獲霸王之輔。』於是西伯獵，果遇太公渭水之陽，與語大說。」元，大也。</span>若夫紛𨑊塞路，凶虐播流，<span class="style7">方言云：「𨑊，盛多也。」音奴董反。</span>人有昏墊之戹，主有疇咨之憂，<span class="style7">尚書曰：「下人昏墊。」孔安國曰「昏瞀墊溺，皆困水災也。」又曰：「帝曰：咨洪水滔天，浩浩懷山襄陵，有能俾乂。」</span>條垂藟蔓，上下相求。<span class="style7">藟，藤也。音壘。詩曰：「南有樛木，葛藟纍之。」</span>於是乎賢人授手，援世之災，<span class="style7">孟子曰「天下溺則援之以道，嫂溺則援之以手」也。</span>跋涉赴俗，急斯時也。<span class="style7">草行為跋。</span>昔堯含慼而臯陶謨，高祖歎而子房慮；<span class="style7">謨，謀也。堯遭洪水，咨嗟憂愁，訪下人有能理者，皐陶、大禹陳其謀。見尚書。史記曰，高祖為項羽所敗，下馬踞鞍而問子房曰：「吾欲捐關以東，誰可與共功者？」子房曰：「九江王布、彭越、韓信。即欲捐之此三人，楚可破也。」</span>禍不散而曹、絳奮，<span class="style7">曹參及絳侯周勃，皆從高祖征伐，以定天下也。</span>結不解而陳平權。<span class="style7">高祖擊匈奴，至白登，被圍七日，用陳平計得出。</span>及其策合道從，克亂弭衝，乃將鏤玄珪，冊顯功，<span class="style7">珪，玉也。詩含神霧曰：「刻之玉版，臧之金匱。」</span>銘昆吾之冶，<span class="style7">墨子曰：「昔夏后開使飛廉析金於山，以鑄鼎於昆吾。」蔡邕銘論曰「呂尚作周太師，其功銘於昆吾之鼎」也。</span>勒景、襄之鍾。<span class="style7">國語曰：「晉魏顆以其身退秦師于輔氏，其勳銘於景鍾。」此兼言襄也。</span>與其有事，則褰裳濡足，冠挂不顧。<span class="style7">褰裳，涉水也。新序曰：「今為濡足之故，不救人溺，可乎？」淮南子曰「禹之趨時，冠挂而不顧，履遺而不取」也。</span>人溺不拯，則非仁也。當其無事，則躐纓整襟，規矩其步。<span class="style7">躐音呂涉反。躐，踐也。此字宜從「手」。廣雅云：「擸，持也。」言持纓整襟，修其容止。史記曰：「攝纓整襟。」華嶠書「躐」作「攝」也。</span>德讓不修，則非忠也。是以險則救俗，平則守禮，舉以公心，不私其體。</p>
                  <p> 　　今聖上之育斯人也，樸以皇質，雕以唐文。<span class="style7">孔子曰：「大哉堯之為君也，煥乎其有文章。」故言唐文。</span>六合怡怡，比屋為仁。壹天下之衆異，齊品類之萬殊。參差同量，坏冶一陶。<span class="style7">坏，土器之未燒者。郭璞注爾雅曰：「坏胎，物之始也。」坏音普才反。</span>羣生得理，庶績其凝。<span class="style7">凝，成也。</span>家家有以樂和，人人有以自優。威械臧而俎豆布，六典陳而九刑厝。<span class="style7">械謂器械甲兵之屬也。厝謂置之不用也。周禮：「太宰之職，掌建邦之六典，以佐王理邦國；一曰理典，二曰敎典，三曰禮典，四曰政典，五曰刑典，六曰事典。」左傳曰：「周有亂政而作九刑。」杜預注云：「周之衰，為刑書，謂之九刑。」</span>濟茲兆庶，出於平易之路。雖有力牧之略，尚父之厲，<span class="style7">力牧，黃帝臣也。史記，尚父呂望相武王以伐紂。厲謂威容嚴厲。</span>伊、皐不論，奚事范、蔡？<span class="style7">伊尹、皐繇、范雎、蔡澤。</span>夫廣厦成而茂木暢，遠求存而良馬縶，<span class="style7">廣廈旣成，不求材，故林木條暢也。遠求謂方珍異之物也。存猶止息也。言所求之物旣止，不資良馬之力也。</span>陰事終而水宿臧，<span class="style7">立冬之後，盛德在水，陰氣用事，故曰陰事。水宿謂遠北方七宿，斗、牛、女、虛、危、室、壁也。月令曰，孟冬之月昏危中，仲冬昏東壁中，季冬昏婁中，孟春昏參中，水星伏臧不見也。</span>場功畢而大火入。<span class="style7">爾雅曰：「心為大火。」詩豳風曰：「七月流火。」又曰「九月築場圃」也。</span>方斯之際，處士山積，學者川流，衣裳被宇，冠蓋雲浮。譬猶衡陽之林，岱陰之麓，<span class="style7">山南曰陽，山北曰陰。穀梁傳曰：「林屬於山曰麓。」</span>伐尋抱不為之稀，蓺拱把不為之數。<span class="style7">八尺曰尋。蓺，殖也。兩手曰拱。數猶穊也。數音疏角反。</span>悠悠罔極，亦各有得。<span class="style7">悠悠，衆多也。罔極猶無窮也。亦各有得，言皆自以為得也。</span>彼採其華，我收其實。舍之則臧，己所學也。<span class="style7">彼，彼衆人也。論語曰：「用之則行，舍之則臧。」</span>故進動以道，則不辭執珪而秉柱國；<span class="style7">呂氏春秋曰：「得伍員者位執珪。」前書音義曰：「古爵名也。」又曰：「柱國，楚官，猶秦之相國也。」</span>復靜以理，則甘糟糠而安藜藿。</p>
                  <p>　　夫君子非不欲仕也。恥夸毗以求舉；<span class="style7">夸毗謂佞人足恭，善為進退。</span>非不欲室也，惡登牆而摟處。<span class="style7">孟子曰：「踰東家牆摟其處子則得妻，不摟則不得，將摟之乎？」趙岐注云：「摟，牽也。」其字從「手」。「處子，處女也。」</span>叫呼衒鬻，縣旌自表，非隨和之寶也。暴智燿世，因以干祿，非仲尼之道也。<span class="style7">華嶠書「因」字作「回」。回，邪也。</span>游不倫黨，苟以徇己，<span class="style7">倫謂等倫，黨謂朋黨。徇，營也。言交非其類，苟以營己而已。</span>汗血競時，利合而友。<span class="style7">汗血謂勞力也。競時謂趨時也。利合而友，不以道義。</span>子笑我之沈滯，吾亦病子㞕㞕而不已也。<span class="style7">㞕㞕猶區區也。</span>先人有則而我弗虧，行有枉徑而我弗隨。<span class="style7">枉，曲也。徑，道也。</span>臧否在予，唯世所議。固將因天質之自然，誦上哲之高訓；詠太平之清風，行天下之至順。懼吾躬之穢德，勤百畝之不耘。<span class="style7">尚書曰：「穢德彰聞。」禮記曰：「夫人情者，聖王之田也。修禮以耕之，陳義以種之，講學以耨之。」古者夫田百畝。耘，除草也。</span>縶余馬以安行，俟性命之所存。<span class="style7">安行，不奔馳也。天命之謂性。言隱居以體命。</span>昔孔子起威於夾谷，<span class="style7">解見陳禪傳。</span>晏嬰發勇於崔杼；<span class="style7">解見馮衍傳。</span>曹劌舉節於柯盟，<span class="style7">曹劌，曹沬也。史記曰，曹沬以勇事魯莊公，為魯將，與齊戰，三敗，莊公懼，乃獻遂邑地以和，猶以為將。齊桓公與莊公會于柯而盟。桓公與莊公旣盟於壇上，曹沬執匕首劫齊桓公，左右莫敢動，乃還魯之侵地。</span>卞嚴克捷於彊禦；<span class="style7">新序曰「卞莊子養母，戰而三北，交游非之，國君辱之。及母死三年，齊與魯戰，莊子請從，遂赴敵而鬬，三獲甲首。曰：『夫三北，以養母也。今志節小具，而責塞矣。吾聞之，節士不以辱生。』遂反敵，殺十人而死。君子曰：三北已塞，滅世斷宗，於孝未終」也。</span>范蠡錯埶於會稽，<span class="style7">錯，置也，音七故反。埶謂謀略也。史記曰，吳王敗越於夫椒，越王乃以餘兵五千人保於會稽。吳師追而圍之。越王謂范蠡曰：「柰何？」范蠡對曰：「卑辭厚禮以遺之。」句踐乃命大夫種行成於吳。膝行頓首曰：「句踐請為臣，妻為妾。」吳王乃赦越王。越王反國，拊循其士。范蠡曰：「可矣。」乃伐吳。吳師敗，越復棲吳王姑蘇之山也。</span>五員樹功於柏舉；<span class="style7">伍子胥名員，楚人也。子胥父誅於楚，子胥挾弓矢而干吳王闔閭，闔閭甚勇之，為興師伐楚，戰於柏舉，楚師敗績。事見穀梁傳。</span>魯連辯言以退燕，<span class="style7">史記曰，魯仲連，齊人也。燕將攻下齊聊城，固保守之，田單攻之不下。魯仲連乃為書遺燕將。燕將見書，泣三日，乃自殺。遂平聊城。</span>包胥單辭而存楚；<span class="style7">左傳曰，楚昭王為吳所敗，奔隨，申包胥如秦乞師，曰：「<br />
吳為封豕長蛇，以荐食上國，寡君越在草莽，使下臣告急。」立依於庭牆而哭，日夜不絕聲，勺飲不入口，七日，秦師乃出，軍敗吳而復楚國。</span>唐且華顛以悟秦，<span class="style7">唐且即唐雎也。戰國策曰：「齊、楚伐魏，魏使人請救於秦，不至。魏人有唐雎者，年九十餘矣，西見秦王。秦王曰：『丈人忙然乃遠至此，魏來者數矣，寡人知魏之急矣。』唐且曰：『夫魏，萬乘之國也。稱東藩者，以秦之強也。今齊、楚之兵已在魏郊矣，大王之救不至，魏急，且割地而約從。是王亡一萬乘之魏，而強二敵之齊、楚。』秦王悟，遽發兵救魏。」爾雅曰：「顛，頂也。」華顛謂白首也。</span>甘羅童牙而報趙；<span class="style7">甘羅，下蔡人，甘茂孫也。年十二，事秦相呂不韋。秦使張唐往相燕。羅曰：「借臣車五乘，請為張唐先報趙。」不韋乃言之於始皇，召見，使甘羅於趙，趙襄王郊迎。事見史記。童牙謂幼小也。</span>原衰見廉於壺飱，<span class="style7">昔趙衰為原大夫，故曰原衰。左傳曰，晉侯問原守於寺人勃鞮，對曰：「昔趙衰以壺飧從徑，餒而不食，故使處原。」見音胡殿反。</span>宣孟收德於束脯；<span class="style7">呂覽曰，昔趙宣孟將之絳，見桑下有餓人，宣孟止車下食而餔之，再咽而能視。宣孟問之曰：「汝何為而餓若是？」對曰：「臣官於絳，歸而糧絕，羞行乞，故至行此。」宣子與脯三朐，拜受而弗敢食。問其故。曰：「臣有老母，將以遺之。」宣孟曰：「食之，吾更與汝。」乃復與脯二束。</span>吳札結信於丘木，<span class="style7">史記曰：「吳公子季札使過徐，徐君好季札劔，口不敢言。季札知之，為使上國，未獻。洎還至徐，徐君已死，於是乃解其寶劔，繫之徐君冢樹而去。」</span>展季効貞於門女；<span class="style7">展季，柳下惠也。韓詩外傳曰：「魯有男子獨處，夜暴風雨至，婦人趨而託之，男子閉戶不納，曰：『吾聞男子不六十不閒居。』婦人曰：『子何不學柳下惠然？嫗不逮門之女，國人不稱其亂焉。』」</span>顏回明仁於度轂，程嬰顯義於趙武。<span class="style7">程嬰解見馮衍傳。度轂，未詳。</span>僕誠不能編德於數者，竊慕古人之所序。」</p>
                  <p>元和中，肅宗始修古禮，巡狩方岳。駰上四巡頌以稱漢德，辭甚典美，文多故不載。<span class="style7">案：駰集有東、西、南、北四巡頌，流俗本「四」多作「西」者，誤。</span>帝雅好文章，自見駰頌後，常嗟歎之，謂侍中竇憲曰：「卿寧知崔駰乎？」對曰：「班固數為臣說之，然未見也。」帝曰：「公愛班固而忽崔駰，此葉公之好龍也。試請見之。」<span class="style7">劉向新序曰：「子張見魯哀公，七日，哀公不禮焉而去，曰：『君之好士，有似葉公子高好龍。天龍聞而降之，窺頭於牖，拖尾於堂，葉公見之，失其魂魄，五色無主。是葉公非好龍也，好夫似龍而非龍者。』」</span>駰由此候憲。憲屣履迎門，<span class="style7">屣履謂納履曳之而行，言怱遽也。屣音山爾反。</span>笑謂駰曰：「亭伯，吾受詔交公，公何得薄哉？」遂揖入為上客。居無幾何，帝幸憲第，時駰適在憲所，帝聞而欲召見之。憲諫，以為不宜與白衣會。帝悟曰：「吾能令駰朝夕在傍，何必於此！」適欲官之，會帝崩。</p>
                  <p>竇太后臨朝，憲以重戚出內詔命。駰獻書誡之曰：</p>
                  <p>　　駰聞交淺而言深者，愚也；在賤而望貴者，惑也；未信而納忠者，謗也。三者皆所不宜，而或蹈之者，思効其區區，憤盈而不能已也。竊見足下體淳淑之姿，躬高明之量，意美志厲，有上賢之風。駰幸得充下館，序後陳，<span class="style7">陳，列也。</span>是以竭其拳拳，敢進一言。</p>
                  <p>　　傳曰：「生而富者驕，生而貴者慠。」生富貴而能不驕慠者，未之有也。今寵祿初隆，百僚觀行，當堯舜之盛世，處光華之顯時，<span class="style7">尚書大傳曰：「舜時百工相和為卿雲之歌曰：『卿雲爛兮，糾漫漫兮，日月光華，旦復旦兮。』」</span>豈可不庶幾夙夜，以永衆譽，弘申伯之美，致周邵之事乎？<span class="style7">申伯，周宣王之元舅。周公、邵公皆輔佐周室也。</span>語曰：「不患無位，患所以立。」<span class="style7">論語孔子之言也。言但患立身不處於仁義也。</span>昔馮野王以外戚居位，稱為賢臣，<span class="style7">前書曰，馮野王字君卿，妹為元帝昭儀，野王為左馮翊。御史大夫缺，上使尚書選第中二千石，而野王行能第一。</span>近陰衞尉克己復禮，終受多福。<span class="style7">陰衞尉，光烈皇后同母弟興也。以謹勑親幸焉。</span>郯氏之宗，非不尊也；<span class="style7">史丹封郯，故云郯氏。前書史丹字君仲，魯國人也。祖父恭有女弟，武帝時為衞太子良娣。成帝即位，擢丹為長樂尉，遷右將軍，封為武陽侯，封東海郯之武彊聚，以舊恩見襃賞，賜累千金。</span>陽平之族，非不盛也。重侯累將，建天樞，執斗柄。<span class="style7">王氏九侯五大司馬。春秋運斗樞曰：「北斗七星，第一名天樞，第二至第四為魁，第五至第七為杓。杓即柄。前書「斗運中央，制臨四海」。</span>其所以獲譏於時，垂愆於後者，何也？蓋在滿而不挹，位有餘而仁不足也。漢興以後，迄于哀、平，外家二十，保族全身，四人而已。<span class="style7">外家，當為后家也。二十者，謂高帝呂后產、祿謀反誅，惠帝張皇后廢，文帝母薄太后弟昭被殺，孝文帝竇皇后從昆弟子嬰誅，景帝薄皇后、武帝陳皇后並廢，衞皇后自殺，昭帝上官皇后家族誅，宣帝祖母史良娣為巫蠱死，宣帝母王夫人弟子商下獄死，霍皇后家破，元帝王皇后弟子王莽篡位，成帝許皇后賜死，趙皇后廢自殺，哀帝祖母傅太后家屬徙合浦，平帝母衞姬家屬誅，昭帝趙太后憂死是也。四人者，哀帝母丁姬，景帝王皇后，宣帝許皇后、王皇后，其家族並全。</span>書曰：「鑒于有殷。」可不慎哉！</p>
                  <p>　　竇氏之興，肇自孝文。<span class="style7">前書曰，竇嬰字王孫，孝文皇后從兄子也。孝文時為吳相，孝景時為詹事也。</span>二君以淳淑守道，成名先日；<span class="style7">竇太后之弟長君、少君，退讓君子，不敢以富貴驕人，故云淳淑守道也。</span>安豐以佐命著德，顯自中興。<span class="style7">竇融封為安豐侯。</span>內以忠誠自固，外以法度自守，卒享祚國，垂祉於今。夫謙德之光，周易所美；滿溢之位，道家所戒。<span class="style7">易曰：「謙尊而光，卑而不可踰。」老子曰：「富貴而驕，自遺其咎。功成名遂而身退，天之道也。」</span>故君子福大而愈懼，爵隆而益恭。遠察近覽，俯仰有則，銘諸几杖，刻諸盤杅。<span class="style7">太公金匱曰：「武王曰：『吾欲造起居之誡，隨之以身。』几之書曰：『安無忘危，存無忘亡，孰惟二者，必後無凶。』杖之書曰：『輔人無苟，扶人無咎。』」墨子曰：「堯、舜、禹、湯書其事於竹帛，瑑之盤盂。」杅亦盂也。</span>矜矜業業，無殆無荒。如此，則百福是荷，慶流無窮矣。</p>
                  <p>及憲為車騎將軍，辟駰為掾。憲府貴重，掾屬三十人，皆故刺史、二千石，唯駰以處士年少，擢在其閒。憲擅權驕恣，駰數諫之。及出擊匈奴，道路愈多不法，駰為主簿，前後奏記數十，指切長短。憲不能容，稍踈之，因察駰高第，出為長岑長。<span class="style7">長岑，縣，屬樂浪郡，其地在遼東。</span>駰自以遠去，不得意，遂不之官而歸。永元四年，卒于家。所著詩、賦、銘、頌、書、記、表、七依、婚禮結言、達旨、酒警合二十一篇。中子瑗。</p>
                  <p>瑗字子玉，早孤，銳志好學，盡能傳其父業。年十八，至京師，從侍中賈逵質正大義，逵善待之，瑗因留游學，遂明天官、歷數、京房易傳、六日七分。<span class="style7">解見郎顗傳。</span>諸儒宗之。與扶風馬融、南陽張衡特相友好。初，瑗兄章為州人所殺，瑗手刃報仇，因亡命。會赦，歸家。家貧，兄弟同居數十年，鄉邑化之。</p>
                  <p>年四十餘，始為郡吏。以事繫東郡發干獄。<span class="style7">發干縣之獄也。</span>獄掾善為禮，瑗閒考訊時，輒問以禮說。其專心好學，雖顛沛必於是。後事釋歸家，為度遼將軍鄧遵所辟。居無何，遵被誅，瑗免歸。</p>
                  <p>後復辟車騎將軍閻顯府。時閻太后稱制，顯入參政事。先是安帝廢太子為濟陰王，而以北鄉侯為嗣。瑗以侯立不以正，知顯將敗，欲說令廢立，而顯日沈醉，不能得見。乃謂長史陳禪曰：「中常侍江京、陳達等，得以嬖寵惑蠱先帝，遂使廢黜正統，扶立踈孽。少帝即位，發病廟中，周勃之徵，於斯復見。<span class="style7">呂后立惠帝後宮子為少帝，周勃廢之也。</span>今欲與長史君共求見，說將軍白太后，收京等，廢少帝，引立濟陰王，必上當天心，下合人望。伊、霍之功，不下席而立，則將軍兄弟傳祚於無窮。若拒違天意，乆曠神器，則將以無罪并辜元惡。<span class="style7">元，大也。書曰：「元惡大憝。」</span>此所謂禍福之會，分功之時。」<span class="style7">史記蔡澤說范雎曰：「君獨不觀夫博者乎？或欲大投，或欲分功。今君相秦，坐制諸侯，使天下皆畏秦，此亦秦分功之時也。」</span>禪猶豫未敢從。會北鄉侯薨，孫程立濟陰王，是為順帝。閻顯兄弟悉伏誅，瑗坐被斥。門生蘇祇具知瑗謀，欲上書言狀，瑗聞而遽止之。時陳禪為司隷校尉，召瑗謂曰：「弟聽祇上書，禪請為之證。」<span class="style7">弟，但也。司馬相如傳曰：「弟如臨邛。」</span>瑗曰：「此譬猶兒妾屏語耳，願使君勿復出口。」遂辭歸，不復應州郡命。</p>
                  <p>乆之，大將軍梁商初開莫府，復首辟瑗。自以再為貴戚吏，不遇被斥，遂以疾固辭。歲中舉茂才，遷汲令。<span class="style7">汲，縣名，屬河內。</span>在事數言便宜，為人開稻田數百頃。視事七年，百姓歌之。</p>
                  <p>漢安初，大司農胡廣、少府竇章共薦瑗宿德大儒，從政有迹，不宜乆在下位，由此遷濟北相。時李固為太山太守，美瑗文雅，奉書禮致殷勤。歲餘，光祿大夫杜喬為八使，<span class="style7">八使見周舉傳。</span>徇行郡國，以臧罪奏瑗，徵詣廷尉。瑗上書自訟，得理出。會病卒，年六十六。臨終，顧命子寔曰：「夫人稟天地之氣以生，及其終也，歸精於天，還骨於地。何地不可臧形骸，勿歸鄉里。其賵贈之物，羊豕之奠，一不得受。」寔奉遺令，遂留葬洛陽。</p>
                  <p>瑗高於文辭，尤善為書、記、箴、銘，所著賦、碑、銘、箴、頌、七蘇、<span class="style7">瑗集載其文，即枚乘七發之流。</span>南陽文學官志、歎辭、移社文、悔祈、草書埶、七言，凡五十七篇。其南陽文學官志稱於後世，諸能為文者皆自以弗及。瑗愛士，好賔客，盛脩肴膳，單極滋味，不問餘產。居常蔬食菜羹而已。家無擔石儲，當世清之。<span class="style7">華嶠書曰「瑗愛士，好賔客，盛脩肴膳。或言其太奢。瑗聞之怒，勑妻子曰：『吾并日而食，以供賔客，而反以獲譏，士大夫不足養如此。後勿過菜具，無為諸子所蚩也。』終不能改，奉祿盡於賔饗」也。</span></p>
                  <p>寔字子真，一名台，字元始。少沈靜，好典籍。父卒，隱居墓側。服竟，三公並辟，皆不就。</p>
                  <p>桓帝初，詔公卿郡國舉至孝獨行之士。寔以郡舉，徵詣公車，病不對策，除為郎。明於政體，吏才有餘，論當世便事數十條，名曰政論。指切時要，言辯而确，<span class="style7">确，堅正也，音口角反。</span>當世稱之。仲長統曰：「凡為人主，宜寫一通，置之坐側。」其辭曰：</p>
                  <p>　　自堯舜之帝，湯武之王，皆賴明哲之佐，博物之臣。故皐陶陳謨而唐虞以興，伊、箕作訓而殷周用隆。<span class="style7">伊尹作伊訓，箕子作洪範。</span>及繼體之君，欲立中興之功者，曷甞不賴賢哲之謀乎！凡天下所以不理者，常由人主承平日乆，俗漸敝而不悟，政寖衰而不改，習亂安危，怢不自覩。<span class="style7">怢音他沒反。怢，忽忘也。</span>或荒耽嗜欲，不恤萬機；或耳蔽箴誨，厭偽忽真；<span class="style7">厭飫姦偽，輕忽至真。</span>或猶豫歧路，莫適所從；或見信之佐，括囊守祿；<span class="style7">易曰：「恬囊無咎無譽。」括，結也。結囊不言，持祿而已。</span>或踈遠之臣，言以賤廢。是以王綱縱弛於上，智士鬱伊於下。<span class="style7">鬱伊，不申之貌。楚詞曰「獨鬱伊而誰語」也。</span>悲夫！</p>
                  <p>　　自漢興以來，三百五十餘歲矣。政令垢翫，<span class="style7">垢，惡也。</span>上下怠懈，風俗彫敝，人庶巧偽，百姓囂然，咸復思中興之救矣。且濟時拯世之術，豈必體堯蹈舜然後乃理哉？期於補䘺決壞，枝柱邪傾，<span class="style7">䘺音直莧反，禮記曰：「衣裳䘺裂紉箴請補綴。」柱音陟主反。</span>隨形裁割，要措斯世於安寧之域而已。故聖人執權，遭時定制，<span class="style7">權謂變也。遭遇其時而定法制，不循於舊也。</span>步驟之差，各有云設。不彊人以不能，背急切而慕所聞也。<span class="style7">背當時之急切，而慕所聞之事，則非濟時之要。</span>蓋孔子對葉公以來遠，哀公以臨人，景公以節禮，非其不同，所急異務也。<span class="style7">韓子曰，葉公問政於仲尼。仲尼曰：「政在恱近而來遠。」魯哀公問政於仲尼。仲尼曰：「政在選賢。」齊景公問政於仲尼。仲尼曰：「政在節財。」此云「臨人」「節禮」，文不同也。</span>是以受命之君，每輒創制；中興之主，亦匡時失。昔盤庚愍殷，遷都易民；<span class="style7">盤庚，殷王也。自耿遷於亳邑，作書三篇以告之。</span>周穆有闕，甫侯正刑。<span class="style7">甫侯即呂侯也。為周穆王訓夏禹用刑之法。並見尚書。</span>俗人拘文牽古，不達權制，竒偉所聞，簡忽所見，烏可與論國家之大事哉！故言事者，雖合聖德，輒見掎奪。<span class="style7">掎音居蟻反。賈逵注國語曰：「從後牽曰掎。」</span>何者？其頑士闇於時權，安習所見，不知樂成，況可慮始，<span class="style7">前書劉歆曰：「夫可與樂成，難與慮始，此乃衆庶所為耳。」</span>苟云率由舊章而已。其達者或矜名妒能，恥策非己，舞筆奮辭，以破其義，寡不勝衆，遂見擯弃。雖稷、契復存，猶將困焉。斯賈生之所以排於絳、灌，屈子之所以攄其幽憤者也。<span class="style7">孝文帝時，賈誼請更定律，令列侯就國，周勃、灌嬰等毀之。屈原為楚三閭大夫，上官靳尚妒害其能，憂愁憤懣，遂作離騷經。</span>夫以文帝之明，賈生之賢，絳、灌之忠，而有此患，況其餘哉！</p>
                  <p> 　　量力度德，春秋之義。<span class="style7">左氏傳曰，息侯伐鄭，「不度德，不量力」。</span>今旣不能純法八代，故宜參以霸政，<span class="style7">八代謂三皇、五帝也。霸政謂齊桓、晉文也。</span>則宜重賞深罰以御之，明著法術以檢之。自非上德，嚴之則理，寬之則亂。何以明其然也？近孝宣皇帝明於君人之道，審於為政之理，故嚴刑峻法，破姦軌之膽，海內清肅，天下密如。<span class="style7">密，靜也。</span>薦勳祖廟，享號中宗。筭計見效，優於孝文。及元帝即位，多行寬政，卒以墮損，<span class="style7">墮讀曰隳。</span>威權始奪，遂為漢室基禍之主。政道得失，於斯可監。昔孔子作春秋，襃齊桓，懿晉文，歎管仲之功。夫豈不美文、武之道哉？誠達權救敝之理也。<span class="style7">左傳，齊桓公伐楚，責以包茅不貢，王祭不供；晉文公召王盟諸侯於踐土；管仲相公子糾而射桓公：此並權變之道也。</span>故聖人能與世推移，而俗士苦不知變，<span class="style7">楚詞漁父曰「聖人不凝滯於物，而與時推移」也。</span>以為結繩之約，可復理亂秦之緒，干戚之舞，足以解平城之圍。<span class="style7">易曰：「上古結繩而化，後世聖人易之以書契。」干，盾也。戚，鉞也。尚書曰，苗人逆命，禹乃舞干羽於兩階，七旬有苗格。前書，高祖被匈奴圍於平城，用陳平計得解。言干戚之舞，非平城之所用也。</span></p>
                  <p>　　夫熊經鳥伸，雖延歷之術，非傷寒之理；呼吸吐納，雖度紀之道，非續骨之膏。<span class="style7">莊子曰：「吹呴呼吸，吐故納新，熊經鳥伸，此導引之士，養形之人也。」黃帝素問曰：「人傷於寒而轉為熱，何也？夫寒盛則生於熱也。」度紀猶延年也。言鳥伸不可療傷寒，吸氣不能續斷骨也。</span>蓋為國之法，有似理身，平則致養，疾則攻焉。夫刑罰者，治亂之藥石也；德敎者，興平之梁肉也。夫以德敎除殘，是以梁肉理疾也；以刑罰理平，是以藥石供養也。方今承百王之敝，值戹運之會。自數世以來，政多恩貸，馭委其轡，馬駘其銜，四牡橫奔，皇路險傾。<span class="style7">家語曰：「古者天子以德法為銜勒，以百官為轡策。善御馬者，正銜勒，齊轡策，鈞馬力，和馬心，故口無聲而極千里。善御人者，一其德法，正其百官，均齊人物，和安人心，故刑不用而天下化。」說文曰：「駘，馬銜脫也。」音達來反。皇路，天路也。</span>方將柑勒鞬輈以救之，豈暇鳴和鑾，清節奏哉？<span class="style7">何休注公羊傳曰：「柑，以木銜其口也。」柑音巨炎反。勒，馬轡。輈，車轅。鞬猶束也。說苑曰：「鑾設於鑣，和設於軾，馬動則鑾鳴，鑾鳴則和應，行之節也。」</span>昔高祖令蕭何作九章之律，有夷三族之令，黥、劓、斬趾、斷舌、梟首，故謂之具五刑。文帝雖除肉刑，當劓者笞三百，當斬左趾者笞五百，當斬右趾者弃巿。右趾者旣殞其命，笞撻者往往至死，雖有輕刑之名，其實殺也。當此之時，民皆思復肉刑。至景帝元年，乃下詔曰：「笞與重罪無異，幸而不死，不可為民。」乃定律，減笞輕捶。自是之後，笞者得全。<span class="style7">此以上並見前書刑法志。</span>以此言之，文帝乃重刑，非輕之也；以嚴致平，非以寬致平也。必欲行若言，當大定其本，使人主師五帝而式三王。<span class="style7">式，法也。</span>盪亡秦之俗，遵先聖之風，弃苟全之政，蹈稽古之蹤，復五等之爵，立井田之制。<span class="style7">畝百為夫，九夫為井。</span>然後選稷契為佐，伊呂為輔，樂作而鳳皇儀，擊石而百獸舞。<span class="style7">尚書曰：「簫韶九成，鳳皇來儀。」又「夔曰：『於余擊石拊石，百獸率舞。』」</span>若不然，則多為累而已。</p>
                  <p>其後辟太尉袁湯、大將軍梁兾府，並不應。大司農羊傅、少府何豹上書薦寔才美能高，宜在朝庭。召拜議郎，遷大將軍兾司馬，與邊韶、延篤等著作東觀。</p>
                  <p>出為五原太守。五原土宜麻枲，而俗不知織績，民冬月無衣，積細草而卧其中，見吏則衣草而出。寔至官，斥賣儲峙，為作紡績、織絍、綀縕之具以敎之，民得以免寒苦。<span class="style7">杜預注左傳曰：「織絍，織布者。」孔安國論語注曰：「縕，枲也。」</span>是時胡虜連入雲中、朔方，殺略吏民，一歲至九奔命。寔整厲士馬，嚴烽候，虜不敢犯，常為邊最。<span class="style7">最為第一。</span></p>
                  <p>以病徵，拜議郎，復與諸儒博士共雜定五經。會梁兾誅，寔以故吏免官，禁錮數年。</p>
                  <p>時鮮卑數犯邊，詔三公舉威武謀略之士，司空黃瓊薦寔，拜遼東太守。行道，母劉氏病卒，上疏求歸葬行喪。母有母儀淑德，博覽書傳。初，寔在五原，常訓以臨民之政，寔之善績，母有其助焉。服竟，召拜尚書。寔以世方阻亂，稱疾不視事，數月免歸。</p>
                  <p>初，寔父卒，剽賣田宅，<span class="style7">廣雅曰：「剽，削也，音匹妙反。」一作「標」。</span>起冢塋，立碑頌。葬訖，資產竭盡，因窮困，以酤釀販鬻為業。時人多以此譏之，寔終不改。亦取足而已，不致盈餘。及仕官，歷位邊郡，而愈貧薄。建寧中病卒。家徒四壁立，無以殯斂，光祿勳楊賜、太僕袁逢、少府段熲為備棺槨葬具，大鴻臚袁隗樹碑頌德。所著碑、論、箴、銘、荅、七言、祠、文、表、記、書凡十五篇。</p>
                  <p>寔從兄烈，有重名於北州，歷位郡守、九卿。靈帝時，開鴻都門榜賣官爵，公卿州郡下至黃綬各有差。其富者則先入錢，貧者到官而後倍輸，或因常侍、阿保別自通達。<span class="style7">阿保謂傅母也。</span>是時段熲、樊陵、張溫等雖有功勤名譽，然皆先輸貨財而後登公位。烈時因傅母入錢五百萬，得為司徒。及拜日，天子臨軒，百僚畢會。帝顧謂親倖者曰：「悔不小靳，可至千萬。」<span class="style7">靳，固惜之也。靳或作「傿」。說文曰：「傿，引為價也。」音一建反。</span>程夫人於傍應曰：「崔公兾州名士，豈肯買官？賴我得是，反不知姝邪！」<span class="style7">姝，美也。言反不知斯事之美也。姝或作「株」。株，根本也。</span>烈於是聲譽衰減。乆之不自安，從容問其子鈞曰：「吾居三公，於議者何如？」鈞曰：「大人少有英稱，歷位卿守，論者不謂不當為三公；而今登其位，天下失望。」烈曰：「何為然也？」鈞曰：「論者嫌其銅臭。」烈怒，舉杖擊之。鈞時為虎賁中郎將，服武弁，戴鶡尾，狼狽而走。烈罵曰：「死卒，父檛而走，孝乎？」<span class="style7">以其武官，故罵為卒。或作「孔卒」者，誤也。</span>鈞曰：「舜之事父，小杖則受，大杖則走，非不孝也。」<span class="style7">家語曰：「曾子耘瓜，誤傷其根。曾晳怒，建大杖以擊其首。曾子仆地不知人，有頃乃蘇。孔子聞之怒，謂門弟子曰：『參來勿內也。昔瞽叟有子曰舜，瞽叟欲使之，未甞不往，則欲殺之，未甞可得。小箠則待，大杖則逃，不陷父於不義也。』」</span>烈慙而止。烈後拜太尉。</p>
                  <p>鈞少交結英豪，有名稱，為西河太守。獻帝初，鈞與袁紹俱起兵山東，董卓以是收烈付郿獄，錮之，鋃鐺鐵鎖。<span class="style7">說文曰：「鋃鐺，鎖也。」前書曰：「人犯鑄錢，以鐵鎖鋃鐺其頸。」鋃音郎，鐺音當。</span>卓旣誅，拜烈城門校尉。及李傕入長安，為亂兵所殺。</p>
                  <p>烈有文才，所著詩、書、敎、頌等凡四篇。</p>
                  <p>論曰：崔氏世有美才，兼以沈淪典籍，遂為儒家文林。駰、瑗雖先盡心於貴戚，而能終之以居正，則其歸旨異夫進趣者乎！李固，高絜之士也，與瑗隣郡，奉贄以結好。<span class="style7">儀禮曰：「士相見之禮，贄冬用雉，夏用腒，奉之曰：『某也欲見無由達。』」腒，乾朐，音渠。</span>由此知杜喬之劾，殆其過矣。寔之政論，言當世理亂，雖鼂錯之徒不能過也。</p>
                  <p>贊曰：崔為文宗，世禪雕龍。<span class="style7">史記曰：「談天衍，雕龍奭。」劉向別錄曰：「言鄒奭脩飾之文若雕龍文也。」禪謂相傳授也。</span>建新恥㓗，摧志求容。永矣長岑，于遼之陰。不有直道，曷取泥沈。瑗不言祿，亦離冤辱。子真持論，感起昏俗。</p>
                  <hr />
  </div>
		 <div class="next1"><a href="051.htm">上卷</a> / <a href="a03.htm">後漢書目錄</a> / <a href="053.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

