<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷五十七‧列傳第四十七</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷五十七 ‧ 列傳第四十七</span>   
    <hr />
                  <p class="style11">杜根　欒巴　劉陶　李雲　劉瑜　謝弼</p>
                  <p>杜根字伯堅，潁川定陵人也。父安，字伯夷，少有志節，年十三入太學，號竒童。京師貴戚慕其名，或遺之書，安不發，悉壁藏之。及後捕案貴戚賔客，安開壁出書，印封如故，竟不離其患，<span class="style7">離，被也。</span>時人貴之。位至巴郡太守，政甚有聲。</p>
                  <p>根性方實，好絞直。<span class="style7">絞，急也。</span>永初元年，舉孝廉，為郎中。時和熹鄧后臨朝，權在外戚。根以安帝年長，宜親政事，乃與同時郎上書直諫。太后大怒，收執根等，令盛以縑囊，於殿上撲殺之。執法者以根知名，私語行事人使不加力，旣而載出城外，根得蘇。太后使人檢視，根遂詐死，三日，目中生蛆，因得逃竄，為宜城山中酒家保。<span class="style7">宜城縣故城在今襄州率道縣南，其地出美酒。廣雅云：「保，使也。」言為人傭力保任而使也。</span>積十五年，酒家知其賢，厚敬待之。</p>
                  <p>及鄧氏誅，左右皆言根等之忠。帝謂根已死，乃下詔布告天下，錄其子孫。根方歸鄉里，徵詣公車，拜侍御史。初，平原郡吏成翊世亦諫太后歸政，坐抵罪，與根俱徵，擢為尚書郎，並見納用。或問根曰：「往者遇禍，天下同義，知故不少，何至自苦如此？」根曰：「周旋民閒，非絕跡之處，邂逅發露，禍及知親，故不為也。」順帝時，稍遷濟陰太守。去官還家，年七十八卒。</p>
                  <p>翊世字季明，少好學，深明道術。延光，中常侍樊豐、帝乳母王聖共譖皇太子，廢為濟陰王。翊世連上書訟之，又言樊豐、王聖誣罔之狀。帝旣不從，而豐等陷以重罪，下獄當死，有詔免官歸本郡。及濟陰王立，是為順帝，司空張皓辟之。皓以翊世前訟太子之廢，薦為議郎。翊世自以其功不顯，恥於受位，自劾歸。三公比辟，<span class="style7">比猶頻也。</span>不應。尚書僕射虞詡雅重之，欲引與共參朝政，乃上書薦之，徵拜議郎。後尚書令左雄、僕射郭虔復舉為尚書。在朝正色，百僚敬之。</p>
                  <p>欒巴字叔元，魏郡內黃人也。<span class="style7">神仙傳云：「巴，蜀郡人也。少而學道，不脩俗事。」</span>順帝世，以宦者給事掖庭，補黃門令，非其好也。性質直，學覽經典，雖在中官，不與諸常侍交接。後陽氣通暢，白上乞退，擢拜郎中，四遷桂楊太守。以郡處南垂，不閑典訓，為吏人定婚姻喪紀之禮，興立校學，以獎進之。雖幹吏卑末，<span class="style7">幹，府吏之類也。晉令諸郡國不滿五千以下，置幹吏二人。郡縣皆有幹。幹猶主也。</span>皆課令習讀，程試殿最，隨能升授。政事明察。視事七年，以病乞骸骨。</p>
                  <p>荊州刺史李固薦巴治迹，徵拜議郎，守光祿大夫，與杜喬、周舉等八人徇行州郡。</p>
                  <p>巴使徐州還，再遷豫章太守。郡土多山川鬼怪，小人常破貲產以祈禱。巴素有道術，能役鬼神，乃悉毀壞房祀，<span class="style7">房謂為房堂而祀者。</span>翦理姦巫，於是妖異自消。百姓始頗為懼，終皆安之。<span class="style7">神仙傳曰「時廬山廟有神，於帳中與人言語，飲酒投杯，能令宮亭湖中分風，船行者舉帆相逢。巴未到十數日，廟中神不復作聲。郡中常患黃父鬼為百姓害，巴到，皆不知所在，郡內無復疾疫」也。</span>遷沛相。所在有績，徵拜尚書。<span class="style7">神仙傳曰：「巴為尚書，正朝大會，巴獨後到，又飲酒西南噀之。有司奏巴不敬。有詔問巴，巴頓首謝曰：『臣本縣成都巿失火，臣故因酒為雨以滅火。臣不敢不敬。』詔即以驛書問成都，成都荅言：『正旦大失火，食時有雨從東北來，火乃息，雨皆酒臭。』後忽一旦大風，天霧晦暝，對坐皆不相見，失巴所在。尋問之，云其日還成都，與親故別也。」</span>會帝崩，營起憲陵。陵左右或有小人墳冢，主者欲有所侵毀，巴連上書苦諫。時梁太后臨朝，詔詰巴曰：「大行皇帝晏駕有日，卜擇陵園，務從省約，塋域所極，裁二十頃，而巴虛言主者壞人冢墓。事旣非實，寢不報下，巴猶固遂其愚，復上誹謗。苟肆狂瞽，益不可長。」巴坐下獄，抵罪，禁錮還家。</p>
                  <p>二十餘年，靈帝即位，大將軍竇武、太傅陳蕃輔政，徵拜議郎。蕃、武被誅，巴以其黨，復讁為永昌太守。以功自劾，辭病不行，上書極諫，理陳、竇之冤。帝怒，下詔切責，收付廷尉。巴自殺。子賀，官至雲中太守。</p>
                  <p>劉陶字子竒，一名偉，潁川潁陰人，濟北貞王勃之後。陶為人居簡，不脩小節。所與交友，必也同志。好尚或殊，富貴不求合；情趣苟同，貧賤不易意。同宗劉愷，以雅德知名，獨深器陶。</p>
                  <p>時大將軍梁兾專朝，而桓帝無子，連歲荒飢，災異數見。陶時游太學，乃上疏陳事曰：</p>
                  <p>　　臣聞人非天地無以為生，天地非人無以為靈，<span class="style7">書曰「惟天地萬物父母，惟人萬物之靈」也。</span>是故帝非人不立，人非帝不寧。夫天之與帝，帝之與人，猶頭之與足，相須而行也。伏惟陛下年隆德茂，中天稱號，<span class="style7">中謂當天之中也。</span>襲常存之慶，循不易之制，目不視鳴條之事，耳不聞檀車之聲，<span class="style7">鳴條，地名，在安邑之西。尚書曰：「伊尹相湯伐桀，遂與桀戰于鳴條之野。」檀車，兵車也。詩曰：「檀車嘽嘽，四牡痯痯，征夫不遠。」嘽音昌善反。痯音管。</span>天災不有痛於肌膚，震食不即損於聖體，故蔑三光之謬，輕上天之怒。伏念高祖之起，始自布衣，<span class="style7">高祖曰：「吾以布衣提三尺以取天下。」</span>拾暴秦之敝，追亡周之鹿，<span class="style7">前書蒯通曰：「秦失其鹿，天下共遂之。」音義云：「以鹿喻帝位也。」</span>合散扶傷，克成帝業。功旣顯矣，勤亦至矣。流福遺祚，至於陛下。陛下旣不能增明烈考之軌，而忽高祖之勤，妄假利器，委授國柄，使羣醜刑隷，芟刈小民，彫敝諸夏，虐流遠近，<span class="style7">利器謂威權也。周禮「太宰以八柄詔王馭羣臣」，謂爵、祿、與、置、生、奪、廢、誅也。刑隷謂閹人也。</span>故天降衆異，以戒陛下。陛下不悟，而競令虎豹窟於麑場，<span class="style7">鹿子曰麑。乳，產也。</span>豺狼乳於春囿。斯豈唐咨禹、稷，益典朕虞，議物賦土蒸民之意哉？又今牧守長吏上下交競；封豕長蛇吞食天下；貨殖者為窮冤之魂，貧餒者作飢寒之鬼；高門獲東觀之辜，豐室羅妖叛之罪；<span class="style7">說苑曰「孔子為魯司寇，七日而誅少正卯於東觀之下」也。</span>死者悲於窀穸，生者戚於朝野；<span class="style7">杜元凱注左傳曰：「窀，厚也。穸，夜也。厚夜猶長夜也。」</span>是愚臣所為咨嗟，長懷歎息者也。且秦之將亡，正諫者誅，諛進者賞，<span class="style7">前書賈山上書曰「秦始皇進諛諂之人，殺直諫之士」也。</span>嘉言結於忠舌，國命出於讒口，擅閻樂於咸陽，授趙高以車府。<span class="style7">趙高為車府令，與壻咸陽令閻樂謀殺胡亥。事見史記也。</span>權去己而不知，威離身而不顧。古今一揆，成敗同埶。願陛下遠覽強秦之傾，近察哀、平之變，得失昭然，禍福可見。</p>
                  <p>　　臣又聞危非仁不扶，亂非智不救，故武丁得傅說，以消鼎雉之災，<span class="style7">武丁，殷王高宗也。尚書曰，高宗得傅說為相，殷復興焉。高宗時，有雉登鼎耳而雊，武丁懼而修德，位以永寧。</span>周宣用申、甫，以濟夷、厲之荒。<span class="style7">申伯，仲山甫，周宣王之臣也。詩曰：「惟申及甫，惟周之翰。」史記曰，周孝王之子燮，是為夷王。夷王崩，子厲王胡立，行暴虐，死于彘也。</span>竊見故兾州刺史南陽朱穆，前烏桓校尉臣同郡李膺，皆履正清平，貞高絕俗。穆前在兾州，奉憲操平，摧破姦黨，掃清萬里。膺歷典牧守，正身率下，及掌戎馬，威揚朔北。斯實中興之良佐，國家之柱臣也。宜還本朝，挾輔王室，上齊七燿，下鎮萬國。臣敢吐不時之義於諱言之朝，<span class="style7">不時謂不合於時也。諱言謂拒諫也。</span>猶氷霜見日，必至消滅。臣始悲天下之可悲，今天下亦悲臣之愚惑也。</p>
                  <p>書奏不省。</p>
                  <p>時有上書言人以貨輕錢薄，故致貧困，宜改鑄大錢。事下四府羣僚及太學能言之士。陶上議曰：</p>
                  <p>　　聖王承天制物，與人行止，建功則衆恱其事，興戎而師樂其旅。是故靈臺有子來之人，武旅有鳧藻之士，<span class="style7">詩大雅曰：「經始靈臺，經之營之，不日成之。經始勿亟，庶人子來。」武旅，周武王之旅。鳧得水藻，言喜恱也。</span>皆舉合時宜，動順人道也。臣伏讀鑄錢之詔，平輕重之議，訪覃幽微，不遺窮賤，是以藿食之人謬延逮及。<span class="style7">說苑曰：「有東郭祖朝者，上書於晉獻公曰：『願請聞國家之計。』獻公使人告之曰：『肉食者已慮之矣，藿食者尚何預焉？』祖朝曰：『肉食者，一旦失計於廟堂之上，若臣等藿食，寧得無肝膽塗地於中原之野？其禍亦及臣之身，安得無預國家之計乎！』」</span></p>
                  <p>　　蓋以為當今之憂，不在於貨，在乎民飢。夫生養之道，先食後貨。是以先王觀象育物，敬授民時，<span class="style7">象，天象也。尚書曰：「欽若昊天，敬授人時。」</span>使男不逋畒，女不下機。故君臣之道行，王路之敎通。由是言之，食者乃有國之所寶，生民之至貴也。竊見比年已來，良苗盡於蝗螟之口，杼柚空於公私之求，<span class="style7">詩曰：「小東大東，杼柚其空。」</span>所急朝夕之餐，所患靡盬之事，豈謂錢貨之厚薄，銖兩之輕重哉？就使當今沙礫化為南金，瓦石變為和玉，<span class="style7">詩曰：「大路南金。」和玉，卞和之玉也。</span>使百姓渴無所飲，飢無所食，雖皇羲之純德，唐虞之文明，猶不能以保蕭牆之內也。蓋民可百年無貨，不可一朝有飢，故食為至急也。議者不達農殖之本，多言鑄冶之便，或欲因緣行詐，以賈國利。國利將盡，取者爭競，造鑄之端於是乎生。蓋萬人鑄之，一人奪之，猶不能給；況今一人鑄之，則萬人奪之乎？雖以陰陽為炭，萬物為銅，<span class="style7">賈誼之言。</span>役不食之民，使不飢之士，猶不能足無猒之求也。夫欲民殷財阜，要在止役禁奪，則百姓不勞而足。陛下聖德，愍海內之憂戚，傷天下之艱難，欲鑄錢齊貨以救其敝，此猶養魚沸鼎之中，棲鳥烈火之上。水木本魚鳥之所生也，用之不時，必至燋爛。願陛下寬鍥薄之禁，<span class="style7">鍥，刻也，音口結反。</span>後冶鑄之議，聽民庶之謠吟，問路叟之所憂，<span class="style7">列子曰：「昔堯理天下五十年，不知天下理亂。堯乃微服遊於康衢。兒童謠曰：『立我蒸人，莫非爾極，不識不知，順帝之則。』」說苑曰：「孔子行遊中路，聞哭者聲，其音甚悲。孔子避車而問之曰：『夫子非有喪也，何哭之悲？』虞丘子對曰：『吾有三失：吾少好學，周遍天下，還後吾親亡，一失也；事君奢驕不遂，是二失也；厚交友而後絕，是三失也。』」</span>瞰三光之文耀，視山河之分流。<span class="style7">三光，日、月、星也。分謂山，流謂河。言日月有讁食之災，星辰有錯行之變，故視其文耀也。山崩川竭，皆亡之徵也。</span>天下之心，國家大事，粲然皆見，無有遺惑者矣。</p>
                  <p>　　臣甞誦詩，至於鴻鴈于野之勞，哀勤百堵之事，每喟爾長懷，中篇而歎。<span class="style7">詩小雅鴻鴈之篇曰：「鴻鴈于飛，肅肅其羽。之子于征，劬勞于野。鴻鴈于飛，集於中澤。之子于垣，百堵皆作。」鄭玄注云：「壞滅之國，徵人起屋舍，築牆壁，百堵同時而起，言趨事也。」</span>近聽征夫飢勞之聲，甚於斯歌。是以追悟匹婦吟魯之憂，始於此乎？<span class="style7">列女傳曰：「魯漆室邑之女，過時未適人。當穆公之時，君老，太子幼，女倚柱而啼。傍人聞之，心莫不慘慘者。鄰婦從之遊，謂曰：『何哭之悲？子欲嫁乎？吾為子求偶。』漆室女曰：『嗟乎，始吾以子為知，今反無識也。豈為嫁之故不樂而悲哉，吾憂魯君老而太子少也。』」</span>見白駒之意，屏營傍偟，不能監寐。<span class="style7">詩曰：「皎皎白駒，食我場苗。縶之維之，以永今朝。」白駒諭賢人也。監寐猶寤寐也。</span>伏念當今地廣而不得耕，民衆而無所食。羣小競進，秉國之位，鷹揚天下，鳥鈔求飽，吞肌及骨，並噬無猒。誠恐卒有役夫窮匠起於板築之閒，<span class="style7">役夫謂陳涉起蘄也。窮匠謂驪山之徒也。並見史記也。</span>投斤攘臂，登高遠呼，使愁怨之民嚮應雲合，八方分崩，中夏魚潰。<span class="style7">公羊傳曰：「其言梁亡何？魚爛而亡也。」何休曰：「魚爛，從中發潰爛也。」</span>雖方尺之錢，何能有救！其危猶舉函牛之鼎，絓纖枯之末，<span class="style7">函牛之鼎謂大鼎也。淮南子曰：「函牛之鼎沸，則蛾不得置一足焉。」絓，掛也，音胡賣反。</span>詩人所以眷然顧之，潸焉出涕者也。<span class="style7">詩小雅大東之文也。潸，涕下貌。鄭玄注云：「傷今不如古也。」</span></p>
                  <p>　　臣東野狂闇，不達大義，緣廣及之時，對過所問，知必以身脂鼎鑊，為天下笑。</p>
                  <p>帝竟不鑄錢。</p>
                  <p>後陶舉孝廉，除順陽長。縣多姦猾，陶到官，宣募吏民有氣力勇猛，能以死易生者，不拘亡命姦臧，於是剽輕劔客之徒過晏等十餘人，<span class="style7">過，姓也，過國之後。見左傳。</span>皆來應募。陶責其先過，要以後效，使各結所厚少年，得數百人，皆嚴兵待命。於是覆案姦軌，所發若神。以病免，吏民思而歌之曰：「邑然不樂，思我劉君。何時復來，安此下民。」</p>
                  <p>陶明尚書、春秋，為之訓詁。推三家尚書及古文，<span class="style7">三家謂夏侯建、夏侯勝、歐陽和伯也。</span>是正文字七百餘事，名曰中文尚書。</p>
                  <p>頃之，拜侍御史。靈帝宿聞其名，數引納之。時鉅鹿張角偽託大道，妖惑小民，陶與奉車都尉樂松、議郎袁貢連名上疏言之，曰：「聖王以天下耳目為視聽，故能無不聞見。今張角支黨不可勝計。前司徒楊賜奏下詔書，切勑州郡，護送流民，會賜去位，不復捕錄。雖會赦令，而謀不解散。四方私言，云角等竊入京師，覘視朝政，鳥聲獸心，私共鳴呼。州郡忌諱，不欲聞之，但更相告語，莫肯公文。宜下明詔，重募角等，賞以國土。有敢回避，與之同罪。」帝殊不悟，方詔陶次第春秋條例。明年，張角反亂，海內鼎沸，帝思陶言，封中陵鄉侯，三遷尚書令。以所舉將為尚書，難與齊列，乞從冗散，拜侍中。以數切諫，為權臣所憚，徙為京兆尹。到職，當出脩宮錢直千萬，<span class="style7">時拜職名，當出買官之錢，謂之脩宮錢也。</span>陶旣清貧，而恥以錢買職，稱疾不聽政。帝宿重陶才，原其罪，徵拜諫議大夫。</p>
                  <p>是時天下日危，寇賊方熾，陶憂致崩亂，復上疏曰：「臣聞事之急者不能安言，心之痛者不能緩聲。竊見天下前遇張角之亂，後遭邊章之寇，每聞羽書告急之聲，心灼內熱，四體驚竦。今西羌逆類私署將帥，皆多段熲時吏，曉習戰陳，識知山川，變詐萬端。臣常懼其輕出河東、馮翊，鈔西軍之後，東之函谷，據阸高望。今果已攻河東，恐遂轉更豕突上京。如是則南道斷絕，車騎之軍孤立，<span class="style7">時湟中義從胡北宮伯玉等叛，遣左車騎將軍皇甫嵩討之不剋也。</span>關東破膽，四方動搖，威之不來，叫之不應，雖有田單、陳平之策，計無所用。臣前驛馬上便宜，急絕諸郡賦調，兾尚可安。事付主者，留連至今，莫肯求問。今三郡之民皆以奔亡，南出武關，北徙壺谷，<span class="style7">三郡，河東、馮翊、京兆也。壺谷，壺關之谷，在上黨也。</span>冰解風散，唯恐在後。今其存者尚十三四，軍吏士民悲愁相守，民有百走退死之心，而無一前鬬生之計。西寇浸前，去營咫尺，胡騎分布，已至諸陵。將軍張溫天性精勇，而主者旦夕迫促，軍無後殿，假令失利，其敗不救。臣自知言數見厭，而言不自裁者，以為國安則臣蒙其慶，國危則臣亦先亡也。謹復陳當今要急八事，乞須臾之閒，深垂納省。」其八事，大較言天下大亂皆由宦官。宦官事急，共讒陶曰：「前張角事發，詔書示以威恩，自此以來，各各改悔。今者四方安靜，而陶疾害聖政，專言妖孽。州郡不上，陶何緣知？疑陶與賊通情。」於是收陶，下黃門北寺獄，掠按日急。陶自知必死，對使者曰：「朝廷前封臣云何？今反受邪譖。恨不與伊、呂同疇，而以三仁為輩。」<span class="style7">論語曰：「殷有三仁焉，微子去之，箕子為之奴，比干諫而死。」</span>遂閉氣而死，天下莫不痛之。</p>
                  <p>陶著書數十萬言，又作七曜論、匡老子、反韓非、復孟軻，及上書言當世便事、條敎、賦、奏、書、記、辯疑，凡百餘篇。</p>
                  <p>時司徒東海陳耽，亦以非罪與陶俱死。耽以忠正稱，歷位三司。光和五年，詔公卿以謠言舉刺史、二千石為民蠹害者。<span class="style7">謠言謂聽百姓風謠善惡而黜陟之也。</span>時太尉許戫、司空張濟承望內官，受取貨賂，其宦者子弟賔客雖貪汙穢濁，皆不敢問，而虛糺邊遠小郡清脩有惠化者二十六人。吏人詣闕陳訴，耽與議郎曹操上言：「公卿所舉，率黨其私，所謂放鴟梟而囚鸞鳳。」其言忠切，帝以讓戫、濟，由是諸坐謠言徵者悉拜議郎。宦官怨之，遂誣陷耽死獄中。</p>
                  <p>李雲字行祖，甘陵人也。性好學，善陰陽。初舉孝廉，再遷白馬令。</p>
                  <p>桓帝延熹二年，誅大將軍梁兾，而中常侍單超等五人皆以誅兾功並封列侯，專權選舉。又立掖庭民女亳氏為皇后，數月閒，后家封者四人，賞賜巨萬。<span class="style7">時封后兄康為比陽侯，弟統昆陽侯，統從兄會安陽侯，統弟秉為淯陽侯。</span>是時地數震裂，衆災頻降。雲素剛，憂國將危，心不能忍，乃露布上書，移副三府，<span class="style7">露布謂不封之也，並以副本上三公府也。</span>曰：「臣聞皇后天下母，德配坤靈，得其人則五氏來備，不得其人則地動搖宮。<span class="style7">史記曰：「庶徵：曰雨，曰暘，曰燠，曰風，曰寒。五者來備，各以其序，庶草繁廡。」是與氏古字通耳。春秋漢含孳曰：「女主盛，臣制命，則地動。」</span>比年災異，可謂多矣，皇天之戒，可謂至矣。高祖受命，至今三百六十四歲，君期一周，當有黃精代見，姓陳、項、虞、田、許氏，不可令此人居太尉、太傅典兵之官。<span class="style7">黃精謂魏氏將興也。陳、項、虞、田並舜之後。舜土德，亦尚黃，故忌也。</span>舉厝至重，不可不慎。班功行賞，宜應其實。梁兾雖持權專擅，虐流天下，今以罪行誅，猶召家臣搤殺之耳。而猥封謀臣萬戶以上，高祖聞之，得無見非？西北列將，得無解體？<span class="style7">列將謂皇甫規、段熲等。</span>孔子曰：『帝者，諦也。』<span class="style7">春秋運斗樞曰：「五帝脩名立功，脩德成化，統調陰陽，招類使神，故稱帝。帝之言諦也。」鄭玄注云：「審諦於物也。」</span>今官位錯亂，小人諂進，財貨公行，政化日損，尺一拜用不經御省。<span class="style7">尺一之板謂詔策也。見漢官儀也。</span>是帝欲不諦乎？」帝得奏震怒，下有司逮雲，詔尚書都護劔戟送黃門北寺獄，使中常侍管霸與御史廷尉雜考之。時弘農五官掾杜衆傷雲以忠諫獲罪，上書願與雲同日死。帝愈怒，遂并下廷尉。大鴻臚陳蕃上疏救雲曰：「李雲所言，雖不識禁忌，干上逆旨，其意歸於忠國而已。昔高祖忍周昌不諱之諫，成帝赦朱雲腰領之誅。<span class="style7">周昌，解見陳忠傳。朱雲上書曰：「臣願賜尚方斬馬劔，斷佞臣一人，以厲其餘。」上問：「誰也？」對曰：「安昌侯張禹。」上大怒曰：「小臣居下訕上，廷辱師傅，罪死不赦。」御史將雲去。左將軍辛慶忌以死爭，上意解，然後得已。事並見前書。</span>今日殺雲，臣恐剖心之譏復議於世矣。<span class="style7">比干以死諫紂，紂怒曰：「吾聞聖人心有七竅。」乃剖比干而觀其心。事見史記。</span>故敢觸龍鱗，冒昧以請。」<span class="style7">韓子曰：「夫龍之為蟲也，可狎而馴也。然喉下有逆鱗，嬰之則殺人。人主有逆鱗，說者嬰之，則亦幾矣。」</span>太常楊秉、洛陽市長沐茂、郎中上官資並上疏請雲。帝恚甚，有司奏以為大不敬。詔切責蕃、秉，免歸田里；茂、資貶秩二等。時帝在濯龍池，管霸奏雲等事。霸跪言曰：「李雲野澤愚儒，杜衆郡中小吏，出於狂戇，不足加罪。」帝謂霸曰：「帝欲不諦，是何等語，而常侍欲原之邪？」顧使小黃門可其奏，雲、衆皆死獄中。後兾州刺史賈琮使行部，過祠雲墓，刻石表之。</p>
                  <p>論曰：禮有五諫，諷為上。<span class="style7">五諫謂諷諫、順諫、闚諫、指諫、陷諫也。諷諫者，知患禍之萌而諷告也。順諫者，出辭遜順，不逆君心也。闚諫者，視君顏色而諫也。指諫者，質指其事而諫也。陷諫者，言國之害忘生為君也。見大戴禮。</span>若夫託物見情，因文載旨，使言之者無罪，聞之者足以自戒，<span class="style7">卜商詩序之文也。</span>貴在於意達言從，理歸乎正。曷其絞訐摩上，以衒沽成名哉？<span class="style7">絞，直也。訐，正也。沽，賣之。</span>李雲草茅之生，不識失身之義，<span class="style7">儀禮曰：「凡自稱於君宅，在邦者曰市井之臣，在野則曰草茅之臣，庶人則刺草之臣。」易曰：「臣不密，則失身。」</span>遂乃露布帝者，班檄三公，至於誅死而不顧，斯豈古之狂也！<span class="style7">論語曰：「古之狂也直，今之狂也詐而已矣。」</span>夫未信而諫，則以為謗己，<span class="style7">論語曰：「事君信而後諫，其君未信，則以為謗己。」</span>故說者識其難焉。<span class="style7">韓非有說難篇。</span></p>
                  <p>劉瑜字季節，廣陵人也。高祖父廣陵靖王。父辯，清河太守。<span class="style7">謝承書云：「父祥，為清河太守。」</span>瑜少好經學，尤善圖讖、天文、歷筭之術。州郡禮請不就。</p>
                  <p>延熹八年，太尉楊秉舉賢良方正，及到京師，上書陳事曰：</p>
                  <p>　　臣瑜自念東國鄙陋，得以豐沛枝胤，被蒙復除，不給卒伍。故太尉楊秉知臣竊闚典籍，猥見顯舉，誠兾臣愚直，有補萬一。而秉忠謨不遂，命先朝露。臣在下土，聽聞歌謠，驕臣虐政之事，遠近呼嗟之音，竊為辛楚，泣血漣如。幸得引錄，備荅聖問，泄寫至情，不敢庸回。<span class="style7">庸，用也。回，邪也。</span>誠願陛下且以須臾之慮，覽今往之事，人何為咨嗟，天曷為動變。</p>
                  <p>　　蓋諸侯之位，上法四七，垂文炳燿，關之盛衰者也。<span class="style7">四七，二十八宿也。諸侯為天子守四方，猶天之有二十八宿。漢官儀曰「天子建侯，上法四七」也。</span>今中官邪孽，比肩裂土，皆競立胤嗣，繼體傳爵，或乞子踈屬，或買兒市道，殆乖開國承家之義。<span class="style7">易曰：「大君有命，開國承家。」</span></p>
                  <p>　　古者天子一娶九女，<span class="style7">公羊傳曰，諸侯一聘三女，天子一娶九女，夏、殷制也。</span>娣姪有序，河圖授嗣，正在九房。今女嬖令色，充積閨帷，皆當盛其玩飾，冗食空宮，勞散精神，生長六疾。<span class="style7">左傳曰「天有六氣，淫生六疾。六氣曰陰、陽、風、雨、晦、明，過則為災。陰淫寒疾，陽淫熱疾，風淫末疾，雨淫腹疾，晦淫惑疾，明淫心疾。女，陽物而晦時，淫則生內熱惑蠱之疾」也。</span>此國之費也，生之傷也。且天地之性，陰陽正紀，隔絕其道，則水旱為并。詩云：「五日為期，六日不詹。」<span class="style7">詩小雅曰：「終朝采藍，不盈一襜。五日為期，六日不詹。」注云：「詹，至也。婦人過時而怨曠，期至五日而歸，今六日不至，是以憂也。」</span>怨曠作歌，仲尼所錄。<span class="style7">謂仲尼刪詩編錄也。</span>況從幼至長，幽藏歿身。又常侍、黃門，亦廣妻娶。怨毒之氣，結成妖眚。行路之言，官發略人女，取而復置，轉相驚懼。孰不悉然，無緣空生此謗。鄒衍匹夫，杞氏匹婦，尚有城崩霜隕之異；況乃羣輩咨怨，能無感乎！<span class="style7">淮南子曰：「鄒衍事燕惠王盡忠，左右譖之，王繫之，仰天而哭，五月天為之下霜。」列女傳曰「齊人杞梁襲莒，戰死。其妻無所歸，乃就夫尸於城下而哭之，七日城崩」也。</span></p>
                  <p>　　昔秦作阿房，國多刑人。今第舍增多，窮極竒巧，掘山攻石，不避時令。<span class="style7">禮記月令曰「孟夏之月，無有壞墮，無起土功，無發大衆」也。</span>促以嚴刑，威以正法。民無罪而覆入之，民有田而覆奪之。州郡官府，各自考事，姦情賕賂，皆為吏餌。民悉鬱結，起入賊黨，官輒興兵，誅討其罪。貧困之民，或有賣其首級以要酬賞，父兄相代殘身，妻孥相視分裂。窮之如彼，伐之如此，豈不痛哉！</p>
                  <p>　　又陛下以北辰之尊，神器之寶，而微行近習之家，<span class="style7">近習謂親近狎者。</span>私幸宦者之舍，賔客市買，熏灼道路，因此暴縱，無所不容。今三公在位，皆博達道蓺，而各正諸己，莫或匡益者，非不智也，畏死罰也。惟陛下設置七臣，以廣諫道，<span class="style7">孝經曰：「古者天子有爭臣七人。」鄭玄注：「七人謂三公及前疑、後承、左輔、右弼。」</span>及開東序金縢史官之書，從堯舜禹湯文武致興之道，<span class="style7">爾雅曰：「東西廂謂之序。」書曰：「天球河圖在東序。」縢，緘也。以金緘之，不欲人開也。</span>遠佞邪之人，放鄭衞之聲，則政致和平，德感祥風矣。<span class="style7">孝經援神契曰：「德至八方則祥風至。」</span>臣悾悾推情，<span class="style7">悾悾，誠懇之貌。</span>言不足採，懼以觸忤，征營慴悸。</p>
                  <p>於是特詔召瑜問災咎之徵，指事案經讖以對。執政者欲令瑜依違其辭，而更策以它事。瑜復悉心以對，八千餘言，有切於前，帝竟不能用。拜為議郎。</p>
                  <p>及帝崩，大將軍竇武欲大誅宦官，乃引瑜為侍中，又以侍中尹勳為尚書令，共同謀畫。及武敗，瑜、勳並被誅。事在武傳。</p>
                  <p>勳字伯元，河南人。從祖睦為太尉，睦孫頌為司徒。勳為人剛毅直方。少時每讀書，得忠臣義士之事，未甞不投書而仰歎。自以行不合於當時，不應州郡公府禮命。桓帝時，以有道徵，四遷尚書令。延熹中，誅大將軍梁兾，帝召勳部分衆職，甚有方略，封宜陽鄉侯。僕射霍諝，尚書張敬、歐陽參、李偉、虞放、周永，並封亭侯。勳後再遷至九卿，以病免，拜為侍中。八年，中常侍具瑗、左悺等有罪免，奪封邑，因黜勳等爵。</p>
                  <p>瑜誅後，宦官悉焚其上書，以為訛言。</p>
                  <p>子琬，傳瑜學，明占候，能著災異。舉方正，不行。</p>
                  <p>謝弼字輔宣，東郡武陽人也。<span class="style7">謝承書曰：「弼字輔鸞，東郡濮陽人也。」與此不同。</span>中直方正，<span class="style7">猶言中正方直也。</span>為鄉邑所宗師。建寧二年，詔舉有道之士，弼與東海陳敦、玄菟公孫度俱對策，皆除郎中。</p>
                  <p>時青蛇見前殿，大風拔木，詔公卿以下陳得失。弼上封事曰：</p>
                  <p>　　臣聞和氣應於有德，妖異生乎失政。上天告譴，則王者思其愆；政道或虧，則姦臣當其罰。夫蛇者，陰氣所生；鱗者，甲兵之符也。<span class="style7">謝承書曰：「蛇者，陰氣所生，龍之類也。龍有鱗，甲兵之符也。」</span>鴻範傳曰：「厥極弱，時則有蛇龍之孽。」<span class="style7">前書曰「皇之不極，是謂不建，厥極弱，時則有下伐上之痾，龍蛇之孽」也。</span>又熒惑守亢，裴回不去，法有近臣謀亂，發於左右。不知陛下所與從容帷幄之內，親信者為誰。宜急斥黜，以消天戒。臣又聞「惟虺惟蛇，女子之祥」。<span class="style7">詩小雅之文也。鄭玄注云：「虺、蛇冗處，陰之祥也，故為生女。」</span>伏惟皇太后定策宮闥，援立聖明，書云：「父子兄弟，罪不相及。」竇氏之誅，豈宜咎延太后？幽隔空宮，愁感天心，如有霧露之疾，陛下當何靣目以見天下？<span class="style7">文帝徙淮南王長於蜀，袁盎曰：「淮南王為人剛，今暴摧折之，臣恐其逢霧露病死，陛下有殺弟之名也。」</span>昔周襄王不能敬事其母，戎狄遂至交侵。<span class="style7">史記曰，周襄王母早死，後母曰惠后，生叔帶，有寵。帶與戎翟謀伐襄王。</span>孝和皇帝不絕竇后之恩，前世以為美談。<span class="style7">竇太后崩，張酺等奏云：「不宜合葬先帝。」和帝手詔曰：「臣子無貶尊上之文，恩不忍離。」於是合葬。見皇后紀也。</span>禮為人後者為之子，今以桓帝為父，豈得不以太后為母哉？援神契曰：「天子行孝，四夷和平。」方今邊境日蹙，兵革蜂起，自非孝道，何以濟之！願陛下仰慕有虞蒸蒸之化，俯思凱風慰母之念。<span class="style7">尚書舜典曰：「蒸蒸乂，不格姦。」孔安國注云：「蒸蒸猶進進也。言舜進於善道。」詩凱風曰：「有子七人，莫慰母心。」</span></p>
                  <p>　　臣又聞爵賞之設，必酬庸勳；開國承家，小人勿用。<span class="style7">易師卦上六爻詞也。</span>今功臣乆外，未蒙爵秩，阿母寵私，乃享大封，大風雨雹，亦由於茲。又故太傅陳蕃，輔相陛下，勤身王室，夙夜匪懈，而見陷羣邪，一旦誅滅。其為酷濫，駭動天下，而門生故吏並離徙錮。蕃身已往，人百何贖！<span class="style7">詩國風曰：「如可贖兮，人百其身。」</span>宜還其家屬，解除禁網。夫台宰重器，國命所繼。今之四公，唯司空劉寵斷斷守善，餘皆素餐致寇之人，<span class="style7">四公謂劉矩為太尉，許訓為司徒，胡廣為太傅及寵也。書曰：「如有一介臣，斷斷猗，無它伎。」孔安國注云：「斷斷猗然專一之臣也。」素，空也。無德而食其祿曰素餐。易曰「負且乘，致寇至」也。</span>必有折足覆餗之凶。<span class="style7">易曰：「鼎折足，覆公餗。」鼎以喻三公。餗，鼎實也。折足覆餗，言不勝其任。</span>可因災異，並加罷黜。徵故司空王暢，長樂少府李膺，並居政事，庶災變可消，國祚惟永。臣山藪頑闇，未達國典。策曰「無有所隱」，敢不盡愚，用忘諱忌。伏惟陛下裁其誅罰。</p>
                  <p>左右惡其言，出為廣陵府丞。去官歸家。</p>
                  <p>中常侍曹節從子紹為東郡太守，忿疾於弼，遂以它罪收考掠按，死獄中，時人悼傷焉。初平二年，司隷校尉趙謙訟弼忠節，求報其怨魂，乃收紹斬之。</p>
                  <p>贊曰：鄧不明辟。<span class="style7">尚書曰：「朕復子明辟。」孔安國注云：「復還明君之政於成王也。」言鄧后臨朝，不還政於安帝也。</span>梁不損陵。慊慊欒、杜，諷辭以興。黃寇方熾，子竒有識。<span class="style7">識，協韻音式侍反。</span>武謀允臧，瑜亦協志。弼忤宦情，雲犯時忌。成仁喪己，同方殊事。</p>
                  <hr />
  </div>
		 <div class="next1"><a href="056.htm">上卷</a> / <a href="a03.htm">後漢書目錄</a> / <a href="058.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

