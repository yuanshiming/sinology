

##### 後漢書
	`卷六十五 ‧ 列傳第五十五`

* * *

皇甫規　張奐　段熲

皇甫規字威明，安定朝那人也。祖父棱，度遼將軍。父旗，扶風都尉。

永和六年，西羌大寇三輔，圍安定，征西將軍馬賢將諸郡兵擊之，不能克。規雖在布衣，見賢不卹軍事，審其必敗，乃上書言狀。尋而賢果為羌所沒。郡將知規有兵略，乃命為功曹，使率甲士八百，與羌交戰，斬首數級，賊遂退郤。舉規上計掾。其後羌衆大合，攻燒隴西，朝廷患之。規乃上疏求乞自効，曰：「臣比年以來，數陳便宜。羌戎未動，策其將反，馬賢始出，頗知必敗。誤中之言，在可考校。臣每惟賢等擁衆四年，未有成功，懸師之費且百億計，`懸猶停也。`出於平人，`平人，齊人也。`回入姦吏。故江湖之人，羣為盜賊，青、徐荒飢，襁負流散。夫羌戎潰叛，不由承平，皆由邊將失於綏御。乘常守安，則加侵暴，苟競小利，則致大害，微勝則虛張首級，軍敗則隱匿不言。軍士勞怨，困於猾吏，進不得快戰以徼功，退不得溫飽以全命，餓死溝渠，暴骨中原。徒見王師之出，不聞振旅之聲。`振，整；旅，衆也。穀梁傳曰「出曰治兵，入曰振旅」也。`酋豪泣血，驚懼生變。是以安不能乆，敗則經年。臣所以搏手叩心而增歎者也。願假臣兩營二郡，`兩營謂馬賢及趙沖等。二郡，安定、隴西也。`屯列坐食之兵五千，出其不意，與護羌校尉趙沖共相首尾。土地山谷，臣所曉習；兵埶巧便，臣已更之。可不煩方寸之印，尺帛之賜，高可以滌患，下可以納降。若謂臣年少官輕，不足用者，凡諸敗將，非官爵之不高，年齒之不邁。`邁，往也。`臣不勝至誠，沒死自陳。」時帝不能用。

冲質之間，梁太后臨朝，規舉賢良方正。對策曰：

　　伏惟孝順皇帝，初勤王政，紀綱四方，幾以獲安。後遭姦偽，威分近習，`近習，諸佞倖親近小人也。禮記曰：「雖有貴戚近習。」`畜貨聚馬，戲謔是聞；又因緣嬖倖，受賂賣爵，輕使賔客，交錯其閒，天下擾擾，從亂如歸，`左傳曰「人患王之無厭也，故從亂如歸」也。`故每有征戰，鮮不挫傷，官民並竭，上下窮虛。臣在關西，竊聽風聲，未聞國家有所先後，`先後謂進退也。言國家不妄有襃貶進退，而權倖之徒反為禍福也。`而威福之來，咸歸權倖。陛下體兼乾坤，聦哲純茂。攝政之初，拔用忠貞，其餘維綱，多所改正。遠近翕然，望見太平。而地震之後，霧氣白濁，日月不光，旱魃為虐，`詩大雅曰：「旱魃為虐，如惔如焚。」魃，旱神也。`大賊從橫，流血丹野，庶品不安，譴誡累至，殆以姦臣權重之所致也。其常侍尤無狀者，`無狀者，謂無善狀。`亟便黜遣，披埽凶黨，收入財賄，以塞痛怨，以荅天誡。

　　今大將軍梁兾、河南尹不疑，處周、邵之任，為社稷之鎮，加與王室世為姻族，`梁商女為順帝后，后女弟又為桓帝后。兾即商子，故曰代姻也。`今日立號雖尊可也，`可猶宜也。`實宜增脩謙節，輔以儒術，省去遊娛不急之務，割減廬第無益之飾。夫君者舟也，人者水也。`家語孔子曰：「夫君者舟也，人者水也。水可載舟，亦以覆舟。君以此思危，則可知也。」`羣臣乘舟者也，將軍兄弟操檝者也。若能平志畢力，以度元元，所謂福也。如其怠㢮，將淪波濤。可不慎乎！夫德不稱祿，猶鑿墉之趾，以益其高。豈量力審功安固之道哉？凡諸宿猾、酒徒、戲客，皆耳納邪聲，口出諂言，甘心逸遊，唱造不義。亦宜貶斥，以懲不軌。令兾等深思得賢之福，失人之累。又在位素餐，尚書怠職，有司依違，莫肯糾察，故使陛下專受諂諛之言，不聞戶牖之外。臣誠知阿諛有福，深言近禍，豈敢隱心以避誅責乎！臣生長邊遠，希涉紫庭，怖慴失守，言不盡心。

梁兾忿其刺己，以規為下第，拜郎中。託疾免歸，州郡承兾旨，幾陷死者再三。遂以詩、易敎授，門徒三百餘人，積十四年。後梁兾被誅，旬月之間，禮命五至，皆不就。

時太山賊叔孫無忌侵亂郡縣，中郎將宗資討之未服。公車特徵規，拜太山太守。規到官，廣設方略，寇賊悉平。延熹四年秋，叛羌零吾等與先零別種寇鈔關中，護羌校尉段熲坐徵。`熲擊羌，坐為涼州刺史郭閎留兵不進下獄。`後先零諸種陸梁，覆沒營塢。`說文曰：「塢，小障也。一曰庳城也。」音烏古反。`規素悉羌事，志自奮効，乃上疏曰：「自臣受任，志竭愚鈍，實賴兖州刺史牽顥之清猛，中郎將宗資之信義，得承節度，幸無咎譽。今猾賊就滅，太山略平，復聞羣羌並皆反逆。臣生長邠岐，年五十有九，昔為郡吏，再更叛羌，豫籌其事，有誤中之言。臣素有固疾，恐犬馬齒窮，不報大恩，願乞冗官，備單車一介之使，勞來三輔，宣國威澤，以所習地形兵埶，佐助諸軍。臣窮居孤危之中，坐觀郡將，已數十年矣。自鳥鼠至于東岱，其病一也。`郡將，郡守也。鳥鼠，山名，在今渭州西，即先零羌寇鈔處也。東岱謂泰山，叔孫無忌反處也。皆由郡守不加綏撫，致使反叛，其疾同也。`力求猛敵，不如清平；勤明吳、孫，未若奉法。`吳起，魏將也。孫武，吳將也。言若求猛敵，不如撫以青平之政；明習兵書，不如郡守奉法，使之無反也。`前變未遠，臣誠戚之。`戚，憂也。前變謂羌反。`是以越職，盡其區區。」

至冬，羌遂大合，朝廷為憂。三公舉規為中郎將，持節監關西兵，討零吾等，破之，斬首八百級。先零諸種羌慕規威信，相勸降者十餘萬。明年，規因發其騎共討隴右，而道路隔絕，軍中大疫，死者十三四。規親入菴廬，巡視將士，三軍感恱。東羌遂遣使乞降，涼州復通。

先是安定太守孫儁受取狼籍，屬國都尉李翕、督軍御史張稟多殺降羌，涼州刺史郭閎、漢陽太守趙熹並老弱不堪任職，而皆倚恃權貴，不遵法度。規到州界，悉條奏其罪，或免或誅。羌人聞之，翕然反善。沈氐大豪滇昌、飢恬等十餘萬口，復詣規降。

規出身數年，持節為將，擁衆立功，還督鄉里，旣無它私惠，而多所舉奏，又惡絕宦官，不與交通，於是中外並怨，遂共誣規貨賂羣羌，令其文降。`以文簿虛降，非真心也。`天子璽書誚讓相屬。規懼不免，上疏自訟曰：「四年之秋，戎醜蠢戾，`蠢，動也。戾，乖也。`爰自西州，侵及涇陽，`縣名，屬安定郡，其故城在今原州平源縣南也。`舊都懼駭，朝廷西顧。明詔不以臣愚駑，急使軍就道。`就猶上也。`幸蒙威靈，遂振國命，羌戎諸種，大小稽首，輒移書營郡，以訪誅納，`訪，問也。規言羌種旣服，臣即移書軍營及郡，勘問誅殺并納受多少之數目也。`所省之費，一億以上。以為忠臣之義，不敢告勞，`詩小雅曰：「密勿從事，不敢告勞。無罪無辜，讒口嗷嗷。」`故恥以片言自及微効。然比方先事，庶免罪悔。`先事謂前輩敗將也。`前踐州界，先奏郡守孫儁，次及屬國都尉李翕、督軍御史張稟；旋師南征，又上涼州刺史郭閎、漢陽太守趙熹，陳其過惡，執據大辟。凡此五臣，支黨半國，其餘墨綬，下至小吏，所連及者，復有百餘。吏託報將之怨，子思復父之恥，載贄馳車，懷糧步走，交搆豪門，競流謗讟，云臣私報諸羌，謝其錢貨。`謝猶讎也。`若臣以私財，則家無擔石；如物出於官，則文簿易考。就臣愚惑，信如言者，前世尚遺匈奴以宮姬，`元帝賜呼韓邪單于待詔掖庭王嬙為閼氏也。`鎮烏孫以公主。`武帝以江都王建女細君妻烏孫王昆莫為夫人也。`今臣但費千萬，以懷叛羌。則良臣之才略，兵家之所貴，將有何罪，負義違理乎？自永初以來，將出不少，覆軍有五，動資巨億。有旋車完封，寫之權門，`言覆軍之將，旋師之日，多載珍寶，封印完全，便入權門。`而名成功立，厚加爵封。今臣還督本土，糺舉諸郡，絕交離親，戮辱舊故，衆謗陰害，固其宜也。臣雖汙穢，廉絜無聞，今見覆沒，恥痛實深。傳稱『鹿死不擇音』，謹冒昧略上。」`左傳曰「鹿死不擇音，挺而走險，急何能擇」也。`

其年冬，徵還拜議郎。論功當封。而中常侍徐璜、左悺欲從求貨，數遣賔客就問功狀，規終不荅。璜等忿怒，陷以前事，下之於吏。官屬欲賦斂請謝，規誓而不聽，遂以餘寇不絕，坐繫廷尉，論輸左校。`漢官儀曰，左校署屬將作大匠也。`諸公及太學生張鳳等三百餘人詣闕訟之。會赦，歸家。

徵拜度遼將軍，至營數月，上書薦中郎將張奐以自代。曰：「臣聞人無常俗，而政有治亂；兵無強弱，而將有能否。伏見中郎將張奐，才略兼優，宜正元帥，以從衆望。若猶謂愚臣宜充軍事者，願乞冗官，以為奐副。」朝庭從之，以奐代為度遼將軍，規為使匈奴中郎將。及奐遷大司農，規復代為度遼將軍。

規為人多意筭，自以連在大位，欲退身避第，數上病，不見聽。會友人上郡太守王旻喪還，規縞素越界，到下亭迎之。因令客密告并州刺史胡芳，言規擅遠軍營，公違禁憲，當急舉奏。芳曰：「威明欲避第仕塗，故激發我耳。`言欲歸第避仕宦之塗也。`吾當為朝廷愛才，何能申此子計邪！」遂無所問。及黨事大起，天下名賢多見染逮，規雖為名將，素譽不高。自以西州豪桀，恥不得豫，乃先自上言：「臣前薦故大司農張奐，是附黨也。又臣昔論輸左校時，太學生張鳳等上書訟臣，是為黨人所附也。臣宜坐之。」朝廷知而不問，時人以為規賢。

在事數歲，北邊威服。永康元年，徵為尚書。其夏日食，詔公卿舉賢良方正，下問得失。規對曰：「天之於王者，如君之於臣，父之於子也。誡以災妖，使從福祥。陛下八年之中，三斷大獄，`謂誅梁兾，誅鄧萬、鄧會，誅李膺等黨事也。`一除內嬖，`無德而寵曰嬖，謂廢鄧皇后也。`再誅外臣。`殺桂陽太守任胤，殺南陽太守成瑨、太原太守劉質等也。`而災異猶見，人情未安者，殆賢愚進退，威刑所加，有非其理也。前太尉陳蕃、劉矩，`漢官儀曰：「矩字叔方。」`忠謀高世，廢在里巷；劉祐、馮緄、`古本反。`趙典、尹勳，正直多怨，流放家門；李膺、王暢、孔翊，絜身守禮，終無宰相之階。至於鉤黨之釁，`鉤，引也。謂李膺等事也。`事起無端，虐賢傷善，哀及無辜。今興改善政，易於覆手，而羣臣杜口，鑒畏前害，互相瞻顧，莫肯正言。伏願陛下暫留聖明，容受謇直，則前責可弭，後福必降。」對奏，不省。

遷規弘農太守，封壽成亭侯，邑二百戶，讓封不受。再轉為護羌校尉。熹平三年，以疾召還，未至，卒于穀城，年七十一。所著賦、銘、碑、讚、禱文、弔、章表、敎令、書、檄、牋記，凡二十七篇。

論曰：孔子稱「其言之不怍，則其為之也難」。`怍，慙也。`察皇甫規之言，其心不怍哉！夫其審己則干祿，見賢則委位，故干祿不為貪，而委位不求讓；稱己不疑伐，而讓人無懼情。故能功成於戎狄，身全於邦家也。

張奐字然明，敦煌酒泉人也。`酒泉，縣名，地多泉水，故城在今陽州晉昌縣東北也。`父惇，為漢陽太守。奐少遊三輔，師事太尉朱寵，學歐陽尚書。初，牟氏章句浮辭繁多，`時牟卿受書於張堪，為博士，故有牟氏章句。`有四十五萬餘言，奐減為九萬言。後辟大將軍梁兾府，乃上書桓帝，奏其章句，詔下東觀。以疾去官，復舉賢良，對策第一，擢拜議郎。

永壽元年，遷安定屬國都尉。初到職，而南匈奴左薁鞬臺耆、且渠伯德等七千餘人寇美稷，東羌復舉種應之，而奐壁唯有二百許人，聞即勒兵而出。軍吏以為力不敵，叩頭爭止之。奐不聽，遂進屯長城，收集兵士，遣將王衞招誘東羌，因據龜茲，`龜茲音丘慈，縣名，屬上郡。前書音義曰「龜茲國人來降之，因以名縣」也。`使南匈奴不得交通東羌。諸豪遂相率與奐和親，共擊薁鞬等，連戰破之。伯德惶恐，將其衆降，郡界以寧。

羌豪帥感奐恩德，上馬二十匹，先零酋長又遺金鐻八枚。奐並受之，`郭璞注山海經云：「鐻音渠，金食器名。」未詳形制也。`而召主簿於諸羌前，以酒酹地曰：`以酒沃地謂之酹。音力外反。`「使馬如羊，不以入廄；使金如粟，不以入懷。」悉以金馬還之。`如羊如粟，喻多也。`羌性貪而貴吏清，前有八都尉率好財貨，為所患苦，及奐正身絜己，威化大行。

遷使匈奴中郎將。時休屠各`屠音直於反。`及朔方烏桓並同反叛，燒度遼將軍門，`時度遼將軍屯五原。`引屯赤阬，烟火相望。兵衆大恐，各欲亡去。奐安坐帷中，與弟子講誦自若，軍士稍安。乃潛誘烏桓陰與和通，遂使斬屠各渠帥，襲破其衆。諸胡悉降。

延熹元年，鮮卑寇邊，奐率南單于擊之，斬首數百級。

明年，梁兾被誅，奐以故吏免官禁錮。奐與皇甫規友善，奐旣被錮，凡諸交舊莫敢為言，唯規薦舉前後七上。在家四歲，復拜武威太守。平均徭賦，率厲散敗，常為諸郡最，河西由是而全。其俗多妖忌，凡二月、五月產子及與父母同月生者，悉殺之。奐示以義方，嚴加賞罰，風俗遂改，百姓生為立祠。舉尤異，遷度遼將軍。數載閒，幽、并清靜。

九年春，徵拜大司農。鮮卑聞奐去，其夏，遂招結南匈奴、烏桓數道入塞，或五六千騎，或三四千騎，寇掠緣邊九郡，殺略百姓。秋，鮮卑復率八九千騎入塞，誘引東羌與共盟詛。於是上郡沈氐、安定先零諸種共寇武威、張掖，緣邊大被其毒。朝廷以為憂，復拜奐為護匈奴中郎將，以九卿秩督幽、并、涼三州及度遼、烏桓二營，`明帝永平八年，初置度遼將軍，屯五原郡曼柏縣，漢官儀曰「烏丸校尉屯上谷郡甯縣」，故曰二營。`兼察刺史、二千石能否，賞賜甚厚。匈奴、烏桓聞奐至，因相率還降，凡二十萬口。奐但誅其首惡，餘皆慰納之。唯鮮卑出塞去。

永康元年春，東羌、先零五六千騎寇關中，圍祋祤，掠雲陽。夏，復攻沒兩營，殺千餘人。冬，羌岸尾、摩蟞等脅同種復鈔三輔。`蟞音必薛反。`奐遣司馬尹端、董卓並擊，大破之，斬其酋豪，首虜萬餘人，三州清定。論功當封，奐不事宦官，故賞遂不行，唯賜錢二十萬，除家一人為郎。並辭不受，而願徙屬弘農華陰。舊制邊人不得內移，唯奐因功特聽，故始為弘農人焉。

建寧元年，振旅而還。時竇太后臨朝，大將軍竇武與太傅陳蕃謀誅宦官，事泄，中常侍曹節等於中作亂，以奐新徵，不知本謀，矯制使奐與少府周靖率五營士圍武。武自殺，蕃因見害。奐遷少府，又拜大司農，以功封侯。奐深病為節所賣，上書固讓，封還印綬，卒不肯當。

明年夏，青蛇見於御坐軒前，`軒，殿檻闌板也。`又大風雨雹，霹靂拔樹，詔使百僚各言災應。奐上疏曰：「臣聞風為號令，動物通氣。`翼氏風角曰：「凡風者天之號令，所以譴告人君者也。」`木生於火，相須乃明。蛇能屈申，配龍騰蟄。`易曰「龍蛇之蟄，以存身也。」慎子曰「騰蛇游霧，飛龍乘雲，雲罷霧散，與蚯蚓同」也。`順至為休徵，逆來為殃咎。陰氣專用，則凝精為雹。故大將軍竇武、太傅陳蕃，或志寧社稷，或方直不回，前以讒勝，並伏誅戮，海內默默，人懷震憤。昔周公葬不如禮，天乃動威。`尚書大傳：「周公薨，成王欲葬之於成周，天乃雷雨以風，禾即盡偃，大木斯拔，國人大恐。王葬周公畢，示不敢臣也。」`今武、蕃忠貞，未被明宥，妖眚之來，皆為此也。宜急為改葬，徙還家屬。其從坐禁錮，一切蠲除。又皇太后雖居南宮，而恩禮不接，朝臣莫言，遠近失望。宜思大義顧復之報。」`顧，旋視也。復，反覆也。小雅曰：「父兮生我，母兮鞠我，顧我復我，出入腹我。」`天子深納奐言，以問諸黃門常侍，左右皆惡之，帝不得自從。

轉奐太常，與尚書劉猛、刁韙、衞良同薦王暢、李膺可參三公之選，而曹節等彌疾其言，遂下詔切責之。奐等皆自囚廷尉，數日乃得出，並以三月俸贖罪。司隷校尉王寓，出於宦官，欲借寵公卿，以求薦舉，百僚畏憚，莫不許諾，唯奐獨拒之。寓怒，因此遂陷以黨罪，禁錮歸田里。

奐前為度遼將軍，與段熲爭擊羌，不相平。及熲為司隷校尉，欲逐奐歸敦煌，將害之。奐憂懼，奏記謝熲曰：「小人不明，得過州將，千里委命，以情相歸。`漢官儀曰：「司隷州部河南雒陽，管三輔、三河、弘農七郡。」所以奐屈於熲，稱曰「州將」焉。`足下仁篤，照其辛苦，使人未反，復獲郵書。恩詔分明，前以寫白，而州期切促，郡縣惶懼，屏營延企，側待歸命。父母朽骨，孤魂相託，若蒙矜憐，壹惠咳唾，則澤流黃泉，施及冥寞，非奐生死所能報塞。夫無毛髮之勞，而欲求人丘山之用，此淳于髡所以拍髀仰天而笑者也。`拍音片百反。髀音步弟反。史記，楚發兵伐齊，齊威王使淳于髡齎百金，車馬十駟，之趙請救。髡仰天大笑，冠纓索絕。王曰：「先生少之乎？」髡曰：「今者臣從東方來，見道傍有禳田者，操一豚蹄，酒一盂，而祝曰：『甌婁滿篝，汙邪滿車，五穀蕃熟，穰穰滿家。』臣見其所持者狹，所求者奢，故笑。」於是王乃益以黃金千鎰、白璧十雙、車馬百駟也。`誠知言必見譏，然猶未能無望。何者？朽骨無益於人，而文王葬之；`新序曰：「文王作靈臺，掘得死人骨，吏以聞。文王曰：『葬之。』吏曰：『此無主矣。』文王曰：『有天下者，天下之主也；有一國者，一國之主也。寡人固其主焉。』令吏以棺葬之。天下聞之，曰：『文王賢矣，澤及朽骨，又況人乎。』」`死馬無所復用，而燕昭寶之。`新序曰：「燕昭王即位，卑身求賢。謂郭隗曰：『齊因孤國之亂而襲燕，然得賢士與共國，以雪先王之醜，孤之願也。先生視可者，得身事之。』隗曰：『臣聞古之人君，有以千金求千里馬者，三年不得，涓人言於君請求之，君遣焉。三月，得千里馬，馬已死，乃以五百金買其首以報。君大怒曰：「所求者生馬，安市死馬而捐五百金乎？」對曰：「死馬且市之，況生馬乎？天下必以王為能市馬，馬今至矣。」不出期年，千里馬至者二。今王誠欲必致士，從隗始。隗且見事，況賢於隗者乎？』於是王為隗築宮而師之。樂毅自魏往，鄒衍自齊往，劇辛自趙往，士爭歸燕焉。」`黨同文、昭之德，豈不大哉！`黨音佗朗反。`凡人之情，冤則呼天，窮則叩心。今呼天不聞，叩心無益，誠自傷痛。俱生聖世，獨為匪人。`詩小雅曰「哀我征夫，獨為匪人」也。`孤微之人，無所告訴。如不哀憐，便為魚肉。`言將為人所吞噬也。`企心東望，無所復言。」熲雖剛猛，省書哀之，卒不忍也。時禁錮者多不能守靜，或死或徙。奐閉門不出，養徒千人，著尚書記難三十餘萬言。

奐少立志節，甞與士友言曰：「大丈夫處世，當為國家立功邊境。」及為將帥，果有勳名。董卓慕之，使其兄遺縑百匹。奐惡卓為人，絕而不受。光和四年卒，年七十八。遺命曰：「吾前後仕進，十要銀艾，`銀印綠綬也，以艾草染之，故曰艾也。`不能和光同塵，為讒邪所忌。`老子曰「和其光，同其塵」也。`通塞命也，始終常也。但地厎冥冥，長無曉期，而復纏以纊緜，牢以釘密，為不喜耳。幸有前窀，朝殞夕下，措屍靈牀，幅巾而已。奢非晉文，`陸翽鄴中記曰：「永嘉末，發齊桓公墓，得水銀池金蠶數十箔，珠襦、玉匣、繒綵不可勝數。」左傳曰：「晉文公朝王，請隧。王不許，曰：『王章也，未有代德而有二王，亦叔父之所惡也。』」晉文旣臣，請用王禮，是其奢也。`儉非王孫，`武帝時，楊王孫死，誡其子為布囊盛屍，入地七尺，脫去其囊，以身親土。`推情從意，庶無咎吝。」諸子從之。武威多為立祠，世世不絕。所著銘、頌、書、敎、誡述、志、對策、章表二十四篇。

長子芝，字伯英，最知名。`王愔文志曰：「芝少持高操，以名臣子勤學，文為儒宗，武為將表。太尉辟，公車有道徵，皆不至，號張有道。尤好草書，學崔、杜之法，家之衣帛，必書而後練。臨池學書，水為之黑。下筆則為楷則，號匆匆不暇草書，為世所寶，寸紙不遺，韋仲將謂之『草聖』也。」`芝及弟昶，字文舒，並善草書，至今稱傳之。

初，奐為武威太守，其妻懷孕，夢帶奐印綬登樓而歌。訊之占者，曰：「必將生男，復臨茲邦，命終此樓。」旣而生子猛，以建安中為武威太守，殺刺史邯鄲商，州兵圍之急，猛恥見擒，乃登樓自燒而死，卒如占云。

論曰：自鄛鄉之封，中官世盛，`宦者鄭衆封鄛鄉侯也。`暴恣數十年閒，四海之內莫不切齒憤盈，願投兵於其族。陳蕃、竇武奮義草謀，徵會天下，名士有識所共聞也，而張奐見欺豎子，揚戈以斷忠烈。`奐被曹節等矯制，使率五營士圍殺陳蕃、竇武等。`雖恨毒在心，辭爵謝咎。詩云：「啜其泣矣，何嗟及矣！」`詩國風也。啜，泣貌也，音知劣反。`

段熲字紀明，武威姑臧人也。其先出鄭共叔段，西域都護會宗之從曾孫也。`會宗字子松，天水上邽人，元帝時為西域都護。死，城郭諸國為發喪立祠。`熲少便習弓馬，尚遊俠，輕財賄，長乃折節好古學。初舉孝廉，為憲陵園丞、陽陵令，`憲陵，順帝陵；陽陵，景帝陵。漢官儀曰「氶秩三百石，令秩六百石」也。`所在有能政。

遷遼東屬國都尉。時鮮卑犯塞，熲即率所領馳赴之。旣而恐賊驚去，乃使驛騎詐齎璽書詔熲，熲於道偽退，潛於還路設伏。虜以為信然，乃入追熲。熲因大縱兵，悉斬獲之。坐詐璽書伏重刑，以有功論司寇。刑竟，徵拜議郎。

時太山、琅邪賊東郭竇、公孫舉等聚衆三萬人，破壞郡縣，遣兵討之，連年不克。永壽二年，桓帝詔公卿選將有文武者，司徒尹頌薦熲，`漢官儀曰：「頌字公孫，鞏人也。」`乃拜為中郎將。擊竇、舉等，大破斬之，獲首萬餘級，餘黨降散。封熲為列侯，賜錢五十萬，除一子為郎中。

延熹二年，遷護羌校尉。會燒當、燒何、當煎、勒姐等八種羌`姐音紫且反。`寇隴西、金城塞，熲將兵及湟中義從羌萬二千騎出湟谷，擊破之。追討南度河，使軍吏田晏、夏育募先登，懸索相引，復戰於羅亭，大破之，斬其酋豪以下二千級，獲生口萬餘人，虜皆奔走。

明年春，餘羌復與燒何大豪寇張掖，攻沒鉅鹿塢，殺屬國吏民，又招同種千餘落，并兵晨奔熲軍。熲下馬大戰，至日中，刀折矢盡，虜亦引退。熲追之，且鬬且行，晝夜相攻，割肉食雪，四十餘日，遂至河首積石山，出塞二千餘里，斬燒何大帥，首虜五千餘人。又分兵擊石城羌，斬首溺死者千六百人。燒當種九十餘口詣熲降。又雜種羌屯聚白石，`白石，山，在今蘭州狄道縣東。`熲復進擊，首虜三千餘人。冬，勒姐、零吾種圍允街，`允音鈆。街音階。`殺略吏民，熲排營救之，斬獲數百人。

四年冬，上郡沈氐、隴西牢姐、烏吾諸種羌共寇并涼二州，熲將湟中義從討之。涼州刺史郭閎貪共其功，稽固熲軍，`稽固猶停留也。`使不得進。義從役乆，戀鄉舊，皆悉反叛。郭閎歸罪於熲，熲坐徵下獄，輸作左校。羌遂陸梁，覆沒營塢，轉相招結，唐突諸郡，於是吏人守闕訟熲以千數。朝廷知熲為郭閎所誣，詔問其狀。熲但謝罪，不敢言枉，京師稱為長者。起於徒中，復拜議郎，遷并州刺史。

時滇那等諸種羌五六千人寇武威、張掖、酒泉，燒人廬舍。六年，寇埶轉盛，涼州幾亡。冬，復以熲為護羌校尉，乘驛之職。明年春，羌封僇、良多、滇那等`僇音良逐反，又力救反。`酋豪三百五十五人率三千落詣熲降。當煎、勒姐種猶自屯結。冬，熲將萬餘人擊破之，斬其酋豪，首虜四千餘人。

八年春，熲復擊勒姐種，斬首四百餘級，降者二千餘人。夏，進軍擊當煎種於湟中，熲兵敗，被圍三日，用隱士樊志張策，潛師夜出，鳴鼓還戰，大破之，首虜數千人。熲遂窮追，展轉山谷閒，自春及秋，無日不戰，虜遂飢困敗散，北略武威閒。

熲凡破西羌，斬首二萬三千級，獲生口數萬人，馬牛羊八百萬頭，降者萬餘落。封熲都鄉侯，邑五百戶。

永康元年，當煎諸種復反，合四千餘人，欲攻武威，熲復追擊於鸞鳥，`鳥音爵，縣名，屬武威郡，故城在今涼州昌松縣北也。`大破之，殺其渠帥，斬首三千餘級，西羌於此弭定。

而東羌先零等，自覆沒征西將軍馬賢後，朝廷不能討，遂數寇擾三輔。其後度遼將軍皇甫規、中郎將張奐招之連年，旣降又叛。桓帝詔問熲曰：「先零東羌造惡反逆，而皇甫規、張奐各擁強衆，不時輯定。欲熲移兵東討，未識其宜，可參思術略。」熲因上言曰：「臣伏見先零東羌雖數叛逆，而降於皇甫規者，已二萬許落，善惡旣分，餘寇無幾。今張奐躊躇乆不進者，當慮外離內合，兵往必驚。且自冬踐春，屯結不散，人畜疲羸，自亡之埶，徒更招降，坐制強敵耳。臣以為狼子野心，難以恩納，`左傳晉叔向母曰「狼子野心」也。`埶窮雖服，兵去復動。唯當長矛挾脅，白刃加頸耳。計東種所餘三萬餘落，居近塞內，路無險折，非有燕、齊、秦、趙從橫之埶，而乆亂并、涼，累侵三輔，西河、上郡已各內徙，安定、北地復至單危，自雲中、五原西至漢陽二千餘里，匈奴、種羌並擅其地，是為癕疽伏疾，留滯脅下，如不加誅，轉就滋大。今若以騎五千，步萬人，車三千兩，三冬二夏，足以破定，無慮用費為錢五十四億。`無慮，都凡也。`如此，則可令羣羌破盡，匈奴長服，內徙郡縣，得反本土。伏計永初中，諸羌反叛，十有四年，用二百四十億；永和之末，復經七年，用八十餘億。費耗若此，猶不誅盡，餘孽復起，于茲作害。今不暫疲人，則永寧無期。臣庶竭駑劣，伏待節度。」帝許之，悉聽如所上。

建寧元年春，熲將兵萬餘人，齎十五日糧，從彭陽直指高平，`彭陽，高平，並縣名，屬安定郡。彭陽縣即今原州彭原縣也。高平縣今原州也。`與先零諸種戰於逢義山。虜兵盛，熲衆恐。熲乃令軍中張鏃利刃，長矛三重，挾以強弩，列輕騎為左右翼。淚怒兵將曰：「今去家數千里，進則事成，走必盡死，努力共功名！」因大呼，衆皆應騰赴，熲馳騎於傍，突而擊之，虜衆大潰，斬首八千餘級，獲牛馬羊二十八萬頭。

時竇太后臨朝，下詔曰：「先零東羌歷載為患，熲前陳狀，欲必埽滅。涉履霜雪，兼行晨夜，身當矢石，感厲吏士。曾未浹日，`浹，匝也。浹音子牒反。謂帀十二辰也。`凶醜奔破，連尸積俘，掠獲無筭。洗雪百年之逋負，以慰忠將之亡魂。`東觀記曰，太后詔云「此以慰种光、馬賢等亡魂」也。`功用顯著，朕甚嘉之。須東羌盡定，當并錄功勤。今且賜熲錢二十萬，以家一人為郎中。」勑中藏府調金錢綵物，增助軍費。拜熲羌將軍。

夏，熲復追羌出橋門，至走馬水上。`東觀記段熲傳曰「出橋門谷」也。`尋聞虜在奢延澤，`即上郡奢延縣界也。`乃將輕兵兼行，一日一夜二百餘里，晨及賊，擊破之。餘虜走向落川，復相屯結。熲乃分遣騎司馬田晏將五千人出其東，假司馬夏育將二千人繞其西。羌分六七千人攻圍晏等，晏等與戰，羌潰走。熲急進，與晏等共追之於令鮮水上。`令鮮，水名，在今甘州張掖縣界。一名合黎水，一名羌谷水也。`熲士卒飢渴，乃勒衆推方奪其水，`推方謂方頭競進也。`虜復散走。熲遂與相連綴，且鬬且引，及於靈武谷。`靈武，縣名，有谷，在今靈州懷遠縣西北。`熲乃被甲先登，士卒無敢後者。羌遂大敗，弃兵而走。追之三日三夜，士皆重繭。`繭，足下傷起形如繭也。淮南子曰「申包胥曾繭重胝」也。`旣到涇陽，`縣名，屬安定郡。`餘寇四千落，悉散入漢陽山谷閒。

時張奐上言：「東羌雖破，餘種難盡，熲性輕果，慮負敗難常。宜且以恩降，可無後悔。」詔書下熲。熲復上言：「臣本知東羌雖衆，而輭弱易制，所以比陳愚慮，思為永寧之筭。而中郎將張奐，說虜強難破，宜用招降。聖朝明監，信納瞽言，故臣謀得行，奐計不用。事埶相反，遂懷猜恨。信叛羌之訴，飾潤辭意，云臣兵累見折衂，`傷敗曰衂，音女六反。`又言羌一氣所生，不可誅盡，`言羌亦稟天之一氣所生，誅之不可盡也。`山谷廣大，不可空靜，血流汙野，傷和致災。臣伏念周秦之際，戎狄為害，中興以來，羌寇最盛，誅之不盡，雖降復叛。今先零雜種，累以反覆，攻沒縣邑，剽略人物，發冢露尸，禍及生死，上天震怒，假手行誅。`假，借也。尚書曰「皇天降災，假手于我有命」也。`昔邢為無道，衞國伐之，師興而雨。`左傳曰「衞大旱，卜有事於山川，不吉。甯莊子曰：『昔周飢，克殷而年豐。今邢方無道，天欲衞伐邢乎？』從之，師興而雨」也。`臣動兵涉夏，連獲甘澍，歲時豐稔，人無疵疫。上占天心，`占，候也。`不為災傷；下察人事，衆和師克。`克，勝也。左傳曰「師克在和不在衆」也。`自橋門以西，落川以東，故宮縣邑，更相通屬，非為深險絕域之地，車騎安行，無應折衂。案奐為漢吏，身當武職，駐軍二年，不能平寇，虛欲修文戢戈，招降獷敵，`獷，惡貌也，音谷猛反。`誕辭空說，僭而無徵。何以言之？昔先零作寇，趙充國徙令居內，`宣帝時，充國擊西羌，徙之於金城郡也。`煎當亂邊，馬援遷之三輔，`遷置天水、隴西、扶風，見西羌傳也。`始服終叛，至今為鯁。`「鯁」與「梗」同。梗，病也。大雅云：「至今為梗。」`故遠識之士，以為深憂。今傍郡戶口單少，數為羌所創毒，而欲令降徒與之雜居，是猶種枳棘於良田，養虺蛇於室內也。故臣奉大漢之威，建長久之策，欲絕其本根，不使能殖。`殖，生也。左傳曰：「為國家者，見惡如農夫之務去草焉，絕其本根，勿使能殖。」`本規三歲之費，用五十四億，今適朞年，所耗未半，而餘寇殘燼，`杜預注左傳曰：「燼，火餘木也。」`將向殄滅。臣每奉詔書，軍不內御，`御，制御也。淮南子曰「國不可從外理，軍不可從中御」也。`願卒斯言，一以任臣，臣時量宜，不失權便。」

二年，詔遣謁者馮禪說降漢陽散羌。熲以春農，百姓布野，羌雖暫降，而縣官無廩，必當復為盜賊，不如乘虛放兵，埶必殄滅。夏，熲自進營，去羌所屯凡亭山四五十里，遣田晏、夏育將五千人據其山上。羌悉衆攻之，厲聲問曰：「田晏、夏育在此不？湟中義從羌悉在何面？今日欲決死生。」軍中恐，晏等勸激兵士，殊死大戰，遂破之。羌衆潰，東奔，復聚射虎谷，分兵守諸谷上下門。熲規一舉滅之，不欲復令散走，乃遣千人於西縣結木為柵，`西縣屬天水郡，故城在今秦州上邽縣西南也。`廣二十步，長四十里，遮之。分遣晏、育等將七千人，銜枚夜上西山，結營穿塹，去虜一里許。又遣司馬張愷等將三千人上東山。虜乃覺之，遂攻晏等，分遮汲水道。熲自率步騎進擊水上，羌却走，因與愷等挾東西山，縱兵擊破之，羌復敗散。熲追至谷上下門窮山深谷之中，處處破之，斬其渠帥以下萬九千級，獲牛馬驢騾氊裘廬帳什物，不可勝數。馮禪等所招降四千人，分置安定、漢陽、隴西三郡，於是東羌悉平。

凡百八十戰，斬三萬八千六百餘級，獲牛馬羊騾驢駱駝四十二萬七千五百餘頭，費用四十四億，軍士死者四百餘人。更封新豐縣侯，邑萬戶。熲行軍仁愛，士卒疾病者，親自瞻省，手為裹創。在邊十餘年，未甞一日蓐寢。`郭璞曰：「蓐，席也。」言身不自安。`與將士同苦，故皆樂為死戰。

三年春，徵還京師，將秦胡步騎五萬餘人，及汗血千里馬，生口萬餘人。詔遣大鴻臚持節慰勞於鎬。`鎬，水名，在今長安縣西。`軍至，拜侍中。轉執金吾河南尹。有盜發馮貴人冢，坐左轉諫議大夫，再遷司隷校尉。

熲曲意宦官，故得保其富貴，遂黨中常侍王甫，枉誅中常侍鄭颯、董騰等，增封四千戶，并前萬四千戶。

明年，伐李咸為太尉，其冬病罷，復為司隷校尉。數歲，轉潁川太守，徵拜太中大夫。

光和二年，復代橋玄為太尉。在位月餘，會日食自劾，有司舉奏，詔收印綬，詣廷尉。時司隷校尉陽球奏誅王甫，并及熲，就獄中詰責之，遂飲鴆死，家屬徙邊。後中常侍呂強上疏，追訟熲功，靈帝詔熲妻子還本郡。

初，熲與皇甫威明、張然明，並知名顯達，京師稱為「涼州三明」云。

贊曰：山西多猛，「三明」儷蹤。`儷，偶也。前書班固曰：「秦漢以來，山東出相，山西出將。」若白起、王翦、李廣、辛慶忌之流，皆山西人也。`戎驂糾結，塵斥河、潼。`潼，谷名。谷有水，曰潼水，即潼關。`規、奐審策，亟遏囂凶。文會志比，更相為容。段追兩狄，束馬縣鋒。紛紜騰突，谷靜山空。

* * *

