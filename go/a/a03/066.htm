<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷六十六‧列傳第五十六</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷六十六 ‧ 列傳第五十六</span>   
    <hr />
                  <p class="style11">陳蕃　王允</p>
                  <p>陳蕃字仲舉，汝南平輿人也。祖河東太守。蕃年十五，甞閑處一室，而庭宇蕪穢。父友同郡薛勤來候之，謂蕃曰：「孺子何不洒埽以待賔客？」蕃曰：「大丈夫處世，當埽除天下，安事一室乎！」勤知其有清世志，甚竒之。</p>
                  <p>初仕郡，舉孝廉，除郎中。遭母憂，弃官行喪。服闋，刺史周景辟別駕從事，<span class="style7">續漢志曰：「別駕從事，校尉行部奉引，揔錄衆事。」</span>以諫爭不合，投傳而去。<span class="style7">投，棄也。傳謂符也，音丁戀反。</span>後公府辟舉方正，皆不就。</p>
                  <p>太尉李固表薦，徵拜議郎，再遷為樂安太守。<span class="style7">續漢志曰，樂安本名千乘，和帝更名也。</span>時李膺為青州刺史，名有威政，屬城聞風，皆自引去，蕃獨以清績留。郡人周璆，<span class="style7">璆音仇。</span>高絜之士。前後郡守招命莫肯至，唯蕃能致焉。字而不名，特為置一榻，去則縣之。璆字孟玉，臨濟人，有美名。民有趙宣葬親而不閉埏隧，<span class="style7">埏隧，今人墓道也。杜預注左傳云：「掘地通路曰隧。」</span>因居其中，行服二十餘年，鄉邑稱孝，州郡數禮請之。郡內以薦蕃，蕃與相見，問及妻子，而宣五子皆服中所生。蕃大怒曰：「聖人制禮，賢者俯就，不肖企及。<span class="style7">禮記曰「三年之喪，可復父母之恩也。賢者俯而就之，不肖者企而及之。」</span>且祭不欲數，以其易黷故也。<span class="style7">黷，媟也。禮記曰：「祭不欲數，數則煩，煩則不敬。」</span>況乃寢宿冢藏，而孕育其中，誑時惑衆，誣汙鬼神乎？」遂致其罪。</p>
                  <p>大將軍梁兾威震天下，時遣書詣蕃，有所請託，不得通，使者詐求謁，蕃怒，笞殺之，坐左轉脩武令。稍遷，拜尚書。</p>
                  <p>時零陵、桂陽山賊為害，公卿議遣討之，又詔下州郡，一切皆得舉孝廉、茂才。蕃上疏駮之曰：「昔高祖創業，萬邦息肩，撫養百姓，同之赤子。<span class="style7">尚書曰：「若保赤子，唯人其康乂。」</span>今二郡之民，亦陛下赤子也。致令赤子為害，豈非所在貪虐，使其然乎？宜嚴勑三府，隱覈牧守令長，其有在政失和，侵暴百姓者，即便舉奏，更選清賢奉公之人，能班宣法令情在愛惠者，可不勞王師，而羣賊弭息矣。又三署郎吏二千餘人，三府掾屬過限未除，但當擇善而授之，簡惡而去之。豈煩一切之詔，以長請屬之路乎！」以此忤左右，故出為豫章太守。性方峻，不接賔客，士民亦畏其高。<span class="style7">蕃喪妻，鄉人畢至，唯許子將不往，曰：「仲舉性峻，峻則少通，故不造也。」</span>徵為尚書令，送者不出郭門。</p>
                  <p>遷大鴻臚。會白馬令李雲抗疏諫，桓帝怒，當伏誅。蕃上書救雲，坐免歸田里。</p>
                  <p>復徵拜議郎，數日遷光祿勳。時封賞踰制，內寵猥盛，蕃乃上疏諫曰：「臣聞有事社稷者，社稷是為；有事人君者，容恱是為。今臣蒙恩聖朝，備位九列，見非不諫，則容恱也。夫諸侯上象四七，垂燿在天，下應分土，藩屏上國。<span class="style7">上象四七，謂二十八宿各主諸侯之分野，故曰下應分土，言皆以輔王室也。</span>高祖之約，非功臣不侯。而聞追錄河南尹鄧萬世父遵之微功，更爵尚書令黃儁先人之絕封，近習以非義授邑，左右以無功傳賞，授位不料其任，裂土莫紀其功，至乃一門之內，侯者數人，故緯象失度，陰陽謬序，稼用不成，民用不康。臣知封事已行，言之無及，誠欲陛下從是而止。又比年收斂，十傷五六，萬人飢寒，不聊生活，而采女數千，食肉衣綺，脂油粉黛，不可貲計。<span class="style7">貲，量也。</span>鄙諺言『盜不過五女門』，以女貧家也。今後宮之女，豈不貧國乎！是以傾宮嫁而天下化，<span class="style7">帝王紀曰「紂作傾宮，多采美女以充之。武王伐殷，乃歸傾宮之女於諸侯」也。</span>楚女悲而西宮災。<span class="style7">公羊傳曰：「西宮災。」何休注云：「時僖公為齊桓所脅，以齊媵為嫡，楚女廢居西宮，而不見恤，悲愁怨曠所生。」</span>且聚而不御，必生憂悲之感，以致并隔水旱之困。夫獄以禁止姦違，官以稱才理物。若法虧於平，官失其人，則王道有缺。而令天下之論，皆謂獄由怨起，爵以賄成。夫不有臭穢，則蒼蠅不飛。陛下宜採求失得，擇從忠善。尺一選舉委尚書三公，<span class="style7">尺一謂板長尺一，以寫詔書也。</span>使襃責誅賞各有所歸，豈不幸甚！」帝頗納其言，為出宮女五百餘人，但賜儁爵關內侯，而萬世南鄉侯。</p>
                  <p>延熹六年，車駕幸廣城校獵。<span class="style7">廣城，苑名，在今汝州梁縣西也。</span>蕃上疏諫曰：「臣聞人君有事於苑囿，唯仲秋西郊，順時講武，殺禽助祭，以敦孝敬。如或違此，則為肆縱。故皐陶戒舜『無敎逸遊』，<span class="style7">尚書咎繇謨曰：「無敎逸欲有邦。」</span>周公戒成王『無槃于遊田』。<span class="style7">尚書無逸篇之言。</span>虞舜、成王猶有此戒，況德不及二主者乎！夫安平之時，尚宜有節，況當今之世，有三空之戹哉！田野空，朝廷空，倉庫空，是謂三空。加兵戎未戢，四方離散，是陛下焦心毀顏，坐以待旦之時也。豈宜揚旗曜武，騁心輿馬之觀乎！又前秋多雨，民始種麥。今失其勸種之時，而令給驅禽除路之役，非賢聖恤民之意也。齊景公欲觀於海，放乎琅邪，晏子為陳百姓惡聞旌旗輿馬之音，舉首嚬眉之感，景公為之不行。周穆王欲肆車轍馬跡，祭公謀父為誦祈招之詩，以止其心。誠惡逸遊之害人也。」<span class="style7">祭公，祭國公，為周卿士。謀父，名也。祈招，逸詩也。左傳曰：「昔周穆王欲肆其心，周行天下，將皆必有車轍馬跡焉。祭公謀父作祈招之詩以止王心。其詩曰：『祈招之愔愔，式昭德音，思我王度，式如玉，式如金。刑人之力，而無醉飽之心。』」</span>書奏不納。</p>
                  <p>自蕃為光祿勳，與五官中郎將黃琬共典選舉，不偏權富，而為埶家郎所譖訴，坐免歸。頃之，徵為尚僕射，轉太中大夫。八年，代楊秉為太尉。蕃讓曰：「『不愆不忘，率由舊章，』<span class="style7">詩大雅也。言成王令德，不過誤，不遺失，循用舊典文章，謂周公之禮法也。</span>臣不如太常胡廣。齊七政，訓五典，臣不如議郎王暢。聦明亮達，文武兼姿，臣不如弛刑徒李膺。」帝不許。</p>
                  <p>中常侍蘇康、管霸等復被任用，遂排陷忠良，共相阿媚。大司農劉祐、廷尉馮緄、<span class="style7">音古本反。</span>河南尹李膺，皆以忤旨，為之抵罪。蕃因朝會，固理膺等，請加原宥，升之爵任。言及反覆，誠辭懇切。帝不聽，因流涕而起。時小黃門趙津、南陽大猾張汜等，奉事中官，乘埶犯法，二郡太守劉瓆、成瑨考案其罪，雖經赦令，而並竟考殺之。宦官怨恚，有司承旨，遂奏瓆、瑨罪當弃市。又山陽太守翟超，沒入中常侍侯覽財產，東海相黃浮，誅殺下邳令徐宣，超、浮並坐髡鉗，輸作左校。蕃與司徒劉矩、司空劉茂共諫請瓆、瑨、超、浮等，帝不恱。有司劾奏之，矩、茂不敢復言。蕃乃獨上疏曰：「臣聞齊桓修霸，務為內政；<span class="style7">國語曰：「桓帝問管仲曰：『安國可乎？』對曰：『未可。君若正卒伍，修甲兵，大國亦如之。若欲速得志於天下諸侯，則可以隱令，可以寄政。』公曰：『隱令寄政若何？』對曰：『作內政而寄軍令焉。』」</span>春秋於魯，小惡必書。<span class="style7">公羊傳莊公四年，公及齊人狩于郜，譏其與讎狩也。僖公二十年，新作南門，譏其奢也。故曰「小惡必書」也。</span>宜先自整勑，後以及人。今寇賊在外，四支之疾；內政不理，心腹之患。臣寢不能寐，食不能飽，實憂左右日親，忠言以踈，內患漸積，外難方深。陛下超從列侯，繼承天位。<span class="style7">言桓帝以蠡吾侯即位。</span>小家畜產百萬之資，子孫尚恥愧失其先業，況乃產兼天下，受之先帝，而欲懈怠以自輕忽乎？誠不愛己，不當念先帝得之勤苦邪？前梁氏五族毒徧海內，<span class="style7">五侯謂胤、讓、淑、忠、戟五人，與兾同時誅。事見兾傳也。</span>天啟聖意，收而戮之，天下之議，兾當小平。明鑒未遠，覆車如昨，而近習之權，復相扇結。小黃門趙津、大猾張汜等，肆行貪虐，姦媚左右，前太原太守劉瓆、南陽太守成瑨，糾而戮之。雖言赦後不當誅殺，原其誠心，在乎去惡。至於陛下，有何悁悁？<span class="style7">說文曰：「悁悁，恚忿。」</span>而小人道長，營惑聖聽，遂使天威為之發怒。如加刑讁，已為過甚，況乃重罰，令伏歐刀乎！又前山陽太守翟超、東海相黃浮，奉公不橈，疾惡如讎，超沒侯覽財物，浮誅徐宣之罪，並蒙刑坐，不逢赦恕，覽之從橫，沒財已幸；宣犯釁過，死有餘辜。昔丞相申屠嘉召責鄧通，洛陽令董宣折辱公主，而文帝從而請之，光武加以重賞，<span class="style7">文帝時，太中大夫鄧通愛幸，居上旁有怠嫚禮。氶相申屠嘉入朝，因見之，為檄召通。通至，嘉曰：「通小臣，戲殿上，大不敬，當斬。」通頓首，首盡出血。文帝使使召通，而謝丞相曰「吾弄臣，君釋之」也。湖陽公主蒼頭白日殺人，匿主家，吏追不得。公主出，宣駐車叩馬，以刀畫地數主。主言於帝，帝賜宣錢三十萬。語見董宣傳。</span>未聞二臣有專命之誅。而今左右羣豎，惡傷黨類，妄相交搆，致此刑譴。聞臣是言，當復嗁訴。陛下深宜割塞近習豫政之源，引納尚書朝省之事，公卿大官五日壹朝，<span class="style7">宣帝五日一聽事，自丞相已下，各敷奏其言。</span>簡練清高，斥黜佞邪。如是天和於上，地洽於下，休禎符瑞，豈遠乎哉！陛下雖厭毒臣言，凡人主有自勉強，敢以死陳。」帝得奏愈怒，竟無所納。朝廷衆庶莫不怨之。宦官由此疾蕃彌甚，選舉奏議，輒以中詔譴卻，長吏已下多至抵罪。猶以蕃名臣，不敢加害。瓆字文理，高唐人。<span class="style7">高唐，縣名，今博州縣也。</span>瑨字幼平，陝人。並有經術稱，處位敢直言，多所搏擊，知名當時，皆死於獄中。</p>
                  <p>九年，李膺等以黨事下獄考實。蕃因上疏極諫曰：「臣聞賢明之君，委心輔佐；亡國之主，諱聞直辭。故湯武雖聖，而興於伊呂；桀紂迷惑，亡在失人。<span class="style7">關龍逢，桀臣。王子比干，紂諸父。二人並諫，悉皆誅死。</span>由此言之，君為元首，臣為股肱，同體相須，共成美惡者也。<span class="style7">前書曰「君為元首，臣為股肱，明其一體相須而成」也。</span>伏見前司隷校尉李膺、太僕杜密、太尉掾范滂等，正身無玷，死心社稷。以忠忤旨，橫加考案，或禁錮閉隔，或死徙非所。杜塞天下之口，聾盲一世之人，與秦焚書阬儒，何以為異？<span class="style7">秦始皇時，丞相李斯上言曰：「天下已定，百姓力農。今諸生好古，惑亂黔首，臣請史官非秦記及天下敢有藏詩、書、百家語者，悉燒之。」事見史記。衞宏詔定古文官書序曰：「秦旣焚書，患苦天下不從所改更，而諸生到者拜為郎，前後七百人。乃密令種瓜於驪山阬谷中溫處，瓜實，詔博士說之，人人不同。乃令就視，為伏機，諸生賢儒皆至焉，方相難不決，因發機從上填之以土，皆壓之，終乃無聲。」今新豐縣溫湯處號愍儒鄉。湯西有馬谷，西岸有阬，古老相傳以為秦阬儒處也。</span>昔武王克殷，表閭封墓，<span class="style7">史記武王克殷，命畢公表商容之閭，閎夭封比干之墓也。</span>今陛下臨政，先誅忠賢。遇善何薄？待惡何優？夫讒人似實，巧言如簧，<span class="style7">詩小雅曰：「巧言如簧，顏之厚矣。」簧，笙簧也。言讒人之口以喻笙簧也。</span>使聽之者惑，視之者昏。夫吉凶之効，存乎識善；成敗之機，在於察言。人君者，攝天地之政，秉四海之維，舉動不可以違聖法，進退不可以離道規。謬言出口，則亂及八方，何況髡無罪於獄，殺無辜於市乎！昔禹巡狩蒼梧，見市殺人，下車而哭之曰：『萬方有罪，在予一人！』故其興也勃焉。<span class="style7">說菀曰：「禹見罪人，下車泣而問之。左右曰：『夫罪人不順，故使殺焉，君王何為痛之至此也！』禹曰：『堯舜之人，皆以堯舜之心為心。今寡人為君也，百姓各自以其心，是以痛之。』」書曰：「百姓有罪，在予一人。」左傳曰：「禹湯罪己，其興也勃焉。桀紂罪人，其亡也忽焉。」杜預注曰：「勃，盛也。」</span>又青、徐炎旱，五穀損傷，民物流遷，茹菽不足。<span class="style7">廣雅曰：「茹，食也。」</span>而宮女積於房掖，國用盡於羅紈，外戚私門，貪財受賂，所謂『祿去公室，政在大夫』。<span class="style7">論語孔子之言也。</span>昔春秋之末，周德衰微，數十年閒無復災眚者，天所弃也。<span class="style7">春秋感精符曰：「魯哀公政亂，絕無日食，天不譴告也。」</span>天之於漢，悢悢無已，<span class="style7">悢悢猶眷眷也。</span>故殷勤示變，以悟陛下。除妖去孽，實在脩德。臣位列台司，憂責深重，不敢尸祿惜生，坐觀成敗。如蒙採錄，使身首分裂，異門而出，所不恨也。」<span class="style7">穀梁傳曰「公會齊侯于頰谷，齊人使擾施舞於魯之幕下。孔子曰：『笑君者罪當死。』使司馬行法焉，首足異門而出」也。</span>帝諱其言切，託以蕃辟召非其人，遂策免之。</p>
                  <p>永康元年，帝崩。竇后臨朝，詔曰：「夫民生樹君，使司牧之必須良佐，以固王業。<span class="style7">前書谷永曰「臣聞天生蒸人，不能相持，為立王者以統理之」故也。</span>前太尉陳蕃，忠清直亮。其以蕃為太傅，錄尚書事。」時新遭大喪，國嗣未立，諸尚書畏懼權官，託病不朝。蕃以書責之曰：「古人立節，事亡如存。<span class="style7">言人主雖亡，法度尚存，當行之與不亡時同，故曰「如存」。前書爰盎曰「主在與在，主亡與亡」也。</span>今帝祚未立，政事日蹙，諸君柰何委荼蓼之苦，息偃在牀？<span class="style7">詩國風曰：「誰謂荼苦，其甘如薺。」周頌曰：「未堪家多難，予又集于蓼。」</span>於義不足，焉得仁乎！」諸尚書惶怖，皆起視事。</p>
                  <p>靈帝即位，竇太后復優詔蕃曰：「蓋襃功以勸善，表義以厲俗，無德不報，大雅所歎。<span class="style7">詩大雅曰：「無言不讎，無德不報。」</span>太傅陳蕃，輔弼先帝，出內累年。<span class="style7">內音納。尚書曰「出納朕命」也。</span>忠孝之美，德冠本朝；謇愕之操，華首彌固。<span class="style7">齊宣王對閭丘邛曰：「夫士亦華髮墮顛而後可用。」見新序。</span>今封蕃高陽鄉侯，食邑三百戶。」蕃上疏讓曰：「使者即臣廬授高陽鄉侯印綬，<span class="style7">即，就也。</span>臣誠悼心，不知所裁。臣聞讓，身之文，德之昭也，然不敢盜以為名。竊惟割地之封，功德是為。臣孰自思省，前後歷職，無它異能，合亦食祿，不合亦食祿。臣雖無素絜之行，竊慕『君子不以其道得之，不居也』。<span class="style7">論語孔子曰：「富與貴是人之所欲，不以其道得之，不處也。」</span>若受爵不讓，掩面就之，<span class="style7">詩小雅曰「受爵不讓，至于已斯亡。」注云：「爵祿不以相讓，故怨禍及之」也。</span>使皇天震怒，災流下民，於臣之身，亦何所寄？顧惟陛下哀臣朽老，戒之在得。」<span class="style7">論語孔子曰：「及其老也，血氣旣衰，戒之在得。」注云：「得，貪也。」</span>竇太后不許，蕃復固讓，章前後十上，竟不受封。</p>
                  <p>初，桓帝欲立所幸田貴人為皇后。蕃以田氏卑微，竇族良家，爭之甚固。帝不得已，乃立竇后。及后臨朝，故委用於蕃。蕃與后父大將軍竇武，同心盡力，徵用名賢，共參政事，天下之士，莫不延頸想望太平。而帝乳母趙嬈，<span class="style7">嬈音乃了反。</span>旦夕在太后側，中常侍曹節、王甫等與共交搆，諂事太后。太后信之，數出詔命，有所封拜，及其支類，多行貪虐。蕃常疾之，志誅中官，會竇武亦有謀。蕃自以旣從人望而德於太后，必謂其志可申，乃先上疏曰：「臣聞言不直而行不正，則為欺乎天而負乎人。危言極意，則羣凶側目，禍不旋踵。鈞此二者，臣寧得禍，不敢欺天也。今京師嚻嚻，道路諠譁，言侯覽、曹節、公乘昕、王甫、鄭䬃等與趙夫人諸女尚書並亂天下。<span class="style7">趙夫人即趙嬈也。女尚書，宮內官也。</span>附從者升進，忤逆者中傷。<span class="style7">前書劉向上書論王鳳曰「稱譽者登進，忤恨者誅傷」也。</span>方今一朝羣臣，如河中木耳，汎汎東西，耽祿畏害。陛下前始攝位，順天行誅，蘇康、管霸並伏其辜。是時天地清明，人鬼歡喜，柰何數月復縱左右？元惡大姦，莫此之甚。今不急誅，必生變亂，傾危社稷，其禍難量。願出臣章宣示左右，并令天下諸姦知臣疾之。」太后不納，朝廷聞者莫不震恐。蕃因與竇武謀之，語在武傳。</p>
                  <p>及事泄，曹節等矯詔誅武等。蕃時年七十餘，聞難作，將官屬諸生八十餘人，並拔刃突入承明門，攘臂呼曰：「大將軍忠以衞國，黃門反逆，何云竇氏不道邪？」王甫時出，與蕃相迕，<span class="style7">迕猶遇也。</span>適聞其言，而讓蕃曰：「先帝新弃天下，山陵未成，竇武何功，兄弟父子，一門三侯？又多取掖庭宮人，作樂飲讌，旬月之閒，貲財億計。大臣若此，是為道邪？公為棟梁，枉橈阿黨，復焉求賊！」遂令收蕃。蕃拔劔叱甫，甫兵不敢近，乃益人圍之數十重，遂執蕃送黃門北寺獄。黃門從官騶<span class="style7">騶，騎士也。</span>蹋踧蕃曰：「死老魅！復能損我曹員數，奪我曹稟假不？」即日害之。徙其家屬於比景，宗族、門生、故吏皆斥免禁錮。</p>
                  <p>蕃友人陳留朱震，時為銍令，<span class="style7">銍，縣，屬沛郡。</span>聞而弃官哭之，收葬蕃尸，匿其子逸於甘陵界中。事覺繫獄，合門桎梏。震受考掠，誓死不言，故逸得免。後黃巾賊起，大赦黨人，乃追還逸，官至魯相。</p>
                  <p>震字伯厚，初為州從事，奏濟陰太守單匡臧罪，并連匡兄中常侍車騎將軍超。桓帝收匡下廷尉，以譴超，超詣獄謝。三府諺曰：「車如雞栖馬如狗，疾惡如風朱伯厚。」</p>
                  <p>論曰：桓、靈之世，若陳蕃之徒，咸能樹立風聲，抗論惛俗。而驅馳嶮阸之中，與刑人腐夫同朝爭衡，<span class="style7">前書班固曰：「相與提衡。」音義云：「衡，平也。言二人齊也。」</span>終取滅亡之禍者，彼非不能絜情志，違埃霧也。<span class="style7">違，避也。</span>愍夫世士以離俗為高，而人倫莫相恤也。以遯世為非義，故屢退而不去；以仁心為己任，雖道遠而彌厲。<span class="style7">論語曰：「仁以為己任，不亦重乎！死而後已，不亦遠乎！」</span>及遭際會，協策竇武，自謂萬世一遇也。懍懍乎伊、望之業矣！<span class="style7">懍懍，有風采之貌也。</span>功雖不終，然其信義足以攜持民心。漢世亂而不亡，百餘年閒，數公之力也。</p>
                  <p>王允字子師，太原祁人也。<span class="style7">祁，今并州縣也。</span>世仕州郡為冠蓋。同郡郭林宗甞見允而竒之，曰：「王生一日千里，王佐才也。」<span class="style7">史記曰，田光謂燕太子丹曰：「臣聞驥壯盛之時，一日千里；至其老也，駑馬先之。」</span>遂與定交。</p>
                  <p>年十九，為郡吏。時小黃門晉陽趙津貪橫放恣，為一縣巨患，允討捕殺之。而津兄弟諂事宦官，因緣譖訴，桓帝震怒，徵太守劉瓆，遂下獄死。允送喪還平原，終畢三年，然後歸家。復還仕，郡人有路佛者，少無名行，而太守王球召以補吏，允犯顏固爭，球怒，收允欲殺之。刺史鄧盛聞而馳傳辟為別駕從事。允由是知名，而路佛以之廢弃。</p>
                  <p>允少好大節，有志於立功，常習誦經傳，朝夕試馳射。三公並辟，以司徒高弟為侍御史。中平元年，黃巾賊起，特選拜豫州刺史。辟荀爽、孔融等為從事，上除禁黨。討擊黃巾別帥，大破之，與左中郎將皇甫嵩、右中郎將朱儁等受降數十萬。於賊中得中常侍張讓賔客書疏，與黃巾交通，允具發其姦，以狀聞。靈帝責怒讓，讓叩頭陳謝，竟不能罪之。而讓懷恊忿怨，以事中允。<span class="style7">中，傷也。</span>明年，遂傳下獄。<span class="style7">傳，逮也。</span></p>
                  <p>會赦，還復刺史。旬日閒，復以它罪被捕。司徒楊賜以允素高，不欲使更楚辱，<span class="style7">更，經也。楚，苦痛。</span>乃遣客謝之曰：「君以張讓之事，故一月再徵。凶慝難量，幸為深計。」<span class="style7">深計謂令自死。</span>又諸從事好氣決者，共流涕奉藥而進之。允厲聲曰：「吾為人臣，獲罪於君，當伏大辟以謝天下，豈有乳藥求死乎！」投杯而起，出就檻車。旣至廷尉，左右皆促其事，朝臣莫不歎息。大將軍何進、太尉袁隗、司徒楊賜共上疏請之曰：「夫內視反聽，則忠臣竭誠；寬賢矜能，則義士厲節。<span class="style7">內視，自視也。反聽，自聽也。言皆恕己，不責於人也。</span>是以孝文納馮唐之說，<span class="style7">文帝時，魏尚為雲中守，下吏免。馮唐為郎中署長，奏言曰：「臣聞魏尚為雲中守，上功首虜差六級，陛下下之吏，削其爵。愚以為陛下法太明，賞太輕，罰太重。」帝即日赦尚復為雲中太守。</span>晉悼宥魏絳之罪。<span class="style7">左傳曰，晉悼公之弟楊干亂行於曲梁，魏絳戮其僕。公怒之。絳曰：「臣聞師衆以順為武，軍事有死無犯為敬。臣懼其死，以及楊干，無所逃罪。」公曰：「寡人有弟不能敎訓，使干大命，寡人之過也。子無重寡人之過。」與之禮食，使佐新軍。</span>允以特選受命，誅逆撫順，曾未期月，州境澄清。方欲列其庸勳，請加爵賞，而以奉事不當，當肆大戮。責輕罰重，有虧衆望。臣等備位宰相，不敢寢默。誠以允宜蒙三槐之聽，以昭忠貞之心。」<span class="style7">周禮朝士職，三槐、九棘，公卿於下聽訟，故曰「三槐之聽」。</span>書奏，得以減死論。是冬大赦，而允獨不在宥，三公咸復為言。至明年，乃得解釋。是時宦者橫暴，睚眦觸死。<span class="style7">睚音五懈反。眦音士懈反。前書曰：「原涉好殺，睚眦於塵中，觸死者甚多。」</span>允懼不免，乃變易名姓，轉側河內、陳留閒。<span class="style7">轉側猶去來也。</span></p>
                  <p>及帝崩，乃奔喪京師。時大將軍何進欲誅宦官，召允與謀事，請為從事中郎，轉河南尹。獻帝即位，拜太僕，再遷守尚書令。</p>
                  <p>初平元年，代楊彪為司徒，守尚書令如故。及董卓遷都關中，允悉收斂蘭臺、石室圖書秘緯要者以從。旣至長安，皆分別條上。又集漢朝舊事所當施用者，一皆奏之。經籍具存，允有力焉。時董卓尚留洛陽，朝政大小悉委之於允。允矯情屈意，每相承附，卓亦推心，不生乖疑，故得扶持王室於危亂之中，臣主內外，莫不倚恃焉。</p>
                  <p>允見卓禍毒方深，篡逆已兆，密與司隷校尉黃琬、尚書鄭公業等謀共誅之。乃上護羌校尉楊瓚行左將軍事，執金吾士孫瑞為南陽太守，並將兵出武關道，以討袁術為名，實欲分路征卓，而後拔天子還洛陽。卓疑而留之，允乃引內瑞為僕射，瓚為尚書。</p>
                  <p>二年，卓還長安，錄入關之功，封允為溫侯，食邑五千戶。固讓不受。士孫瑞說允曰：「夫執謙守約，存乎其時。公與董太師並位俱封，而獨崇高節，豈和光之道邪？」<span class="style7">老子曰：「和其光，同其塵。」</span>允納其言，乃受二千戶。</p>
                  <p>三年春，連雨六十餘日，允與士孫瑞、楊瓚登臺請霽，復結前謀。<span class="style7">說文曰：「霽，雨止也。」郭璞曰：「南陽人呼雨止曰霽。」</span>瑞曰：「自歲末以來，太陽不照，霖雨積時，月犯執法，<span class="style7">執法，星名。史記曰「太微南四星曰執法」也。</span>彗孛仍見，晝陰夜陽，霧氣交侵，此期應促盡，內發者勝。幾不可後，公其圖之。」允然其言，乃潛結卓將呂布，使為內應。會卓入賀，呂布因刺殺之。語在卓傳。<span class="style7">帝時疾愈，故入賀也。</span></p>
                  <p>允初議赦卓部曲，呂布亦數勸之。旣而疑曰：「此輩無罪，從其主耳。今若名為惡逆而特赦之，適足使其自疑，非所以安之之道也。」呂布又欲以卓財物班賜公卿、將校，允又不從。而素輕布，以劔客遇之。布亦負其功勞，多自誇伐，旣失意望，漸不相平。</p>
                  <p>允性剛棱疾惡，<span class="style7">棱，威稜也，力登反。</span>初懼董卓豺狼，故折節圖之。卓旣殲滅，自謂無復患難，及在際會，每乏溫潤之色，杖正持重，不循權宜之計，是以羣下不甚附之。</p>
                  <p>董卓將校及在位者多涼州人，允議罷其軍。或說允曰：「涼州人素憚袁氏而畏關東。今若一旦解兵關東，則必人人自危。可以皇甫義真為將軍，就領其衆，因使留陝以安撫之，而徐與關東通謀，以觀其變。」允曰：「不然。關東舉義兵者，皆吾徒耳。今若距險屯陝，雖安涼州，而疑關東之心，甚不可也。」時百姓訛言，當悉誅涼州人，遂轉相恐動。其在關中者，皆擁兵自守。更相謂曰：「丁彥思、蔡伯喈但以董公親厚，並尚從坐。今旣不赦我曹，而欲解兵，今日解兵，明日當復為魚肉矣。」卓部曲將李傕、郭汜等先將兵在關東，因不自安，遂合謀為亂，攻圍長安。城陷，呂布奔走。布駐馬青瑣門外，<span class="style7">前書音義曰：「以青畫戶邊鏤中，天子制也。」</span>招允曰：「公可以去乎？」允曰：「若蒙社稷之靈，上安國家，吾之願也。如其不獲，則奉身以死之。朝廷幼少，<span class="style7">朝廷謂天子也。</span>恃我而已，臨難苟免，吾不忍也。努力謝關東諸公，勤以國家為念。」</p>
                  <p>初，允以同郡宋翼為左馮翊，王宏為右扶風。是時三輔民庶熾盛，兵穀富實，李傕等欲即殺允，懼二郡為患，乃先徵翼、宏。宏遣使謂翼曰：「郭汜、李傕以我二人在外，故未危王公。今日就徵，明日俱族。計將安出？」翼曰：「雖禍福難量，然王命所不得避也。」宏曰：「義兵鼎沸，在於董卓，況其黨與乎！若舉兵共討君側惡人，山東必應之，此轉福為福之計也。」翼不從。宏不能獨立，遂俱就徵，下廷尉。傕乃收允及翼、宏，并殺之。</p>
                  <p>允時年五十六。長子侍中蓋、次子景、定及宗族十餘人皆見誅害，唯兄子晨、陵得脫歸鄉里。天子感慟，百姓喪氣，莫敢收允尸者，唯故吏平陵令趙戩弃官營喪。<span class="style7">戩音翦。</span></p>
                  <p>王宏字長文，少有氣力，不拘細行。初為弘農太守，考案郡中有事宦官買爵位者，雖位至二千石，皆掠考收捕，遂殺數十人，威動鄰界。素與司隷校尉胡种有隙，及宏下獄，种遂迫促殺之。宏臨命詬曰：<span class="style7">詬，罵也，音火豆反。</span>「宋翼豎儒，不足議大計。<span class="style7">豎者，言賤劣如僮豎。</span>胡种樂人之禍，禍將及之。」种後眠輒見宏以杖擊之，因發病，數日死。</p>
                  <p>後遷都於許，帝思允忠節，使改殯葬之，遣虎賁中郎將奉策弔祭，賜東園祕器，贈以本官印綬，送還本郡。封其孫黑為安樂亭侯，食邑三百戶。</p>
                  <p>士孫瑞字君策，扶風人，頗有才謀。瑞以允自專討董卓之勞，故歸功不侯，所以獲免於難。後為國三老、光祿大夫。每三公缺，楊彪、皇甫嵩皆讓位於瑞。興平二年，從駕東歸，為亂兵所殺。</p>
                  <p>趙戩字叔茂，長陵人，性質正多謀。初平中，為尚書，典選舉。董卓數欲有所私授，戩輒堅拒不聽，言色強厲。卓怒，召將殺之，衆人悚慄，而戩辭貌自若。卓悔，謝釋之。長安之亂，容於荊州，劉表厚禮焉。及曹操平荊州，乃辟之，執戩手曰：「恨相見晚。」卒相國鍾繇長史。<span class="style7">鍾繇字元常，魏太祖時為相國。</span></p>
                  <p>論曰：士雖以正立，亦以謀濟。若王允之推董卓而引其權，伺其閒而敝其罪，當此之時，天子懸解矣。<span class="style7">莊子曰：「斯所謂帝之懸解。」懸解喻安泰也。</span>而終不以猜忤為釁者，知者本於忠義之誠也。故推卓不為失正，分權不為苟冒，伺閒不為狙詐。及其謀濟意從，則歸成於正也。</p>
                  <p>贊曰：陳蕃蕪室，志清天綱。人謀雖緝，幽運未當。<span class="style7">緝，合也。易下繫曰：「人謀鬼謀。」言蕃設謀雖合，而冥運未符也。</span>言觀殄瘁，曷非云亡？<span class="style7">殄，盡也。瘁，病也。言國將殄瘁，豈不由賢人云亡乎？詩大雅曰「人之云亡，邦國殄瘁」也。</span>子師圖難，晦心傾節。<span class="style7">謂矯性屈意於董卓。</span>功全元醜，身殘餘孽。時有隆夷，事亦工拙。<span class="style7">誅卓為工，被殺為拙也。</span></p>
                  <hr />
  </div>
		 <div class="next1"><a href="065.htm">上卷</a> / <a href="a03.htm">後漢書目錄</a> / <a href="067.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

