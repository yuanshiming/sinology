 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷六十七 ‧ 黨錮列傳第五十七`   

* * *

劉淑　李膺　杜密　劉祐　魏朗　夏馥　宗慈　巴肅　范滂　尹勳　蔡衍　羊陟　張儉　岑晊　陳翔　孔昱　苑康　檀𢿭　劉儒　賈彪　何顒

孔子曰：「性相近也，習相遠也。」言嗜惡之本同，而遷染之塗異也。`嗜猶好也。惡音烏故反。言人好惡，各有本性，遷染者，由其所習。尚書曰：「唯人生厚，因物有遷。」墨子曰：「墨子見染絲者，泣而歎曰：『染於蒼則蒼，染於黃則黃，故染不可不慎也。非獨染絲然也，國亦有染。湯染於伊尹，故王天下；殷紂染於惡來，故國殘身死，為天下僇。』」`夫刻意則行不肆，牽物則其志流。`刻意，刻削其意不得自恣也。莊子曰：「刻意尚行，離時異俗。」行音下孟反。肆猶族縱也。牽物謂為物所牽制，則其志流宕忘反也。淮南子曰：「非拘緊牽連於物，而不與推移也。」`是以聖人導人理性，裁抑宕佚，慎其所與，節其所偏，雖情品萬區，質文異數，至於陶物振俗，其道一也。`陶謂陶冶以成之。管子曰：「夫法之制人，猶陶之於埴，冶之於金也。」埴音植。`叔末澆訛，`叔末猶季末也。謂當春秋之時。`王道陵缺，而猶假仁以效己，憑義以濟功。舉中於理，則強梁褫氣；片言違正，則厮臺解情。蓋前哲之遺塵，有足求者。`褫猶奪也，音直紙反。厮臺，賤人也。齊侯伐楚，楚子使與師言曰：「君處北海，寡人南海，唯是風馬牛不相及也，不虞君之涉吾地也。何故？」管仲對曰：「爾貢苞茅不入，王祭不供，無以縮酒，寡人是徵。」對曰：「貢之不入，寡君之罪也。」遂使屈完與齊盟于召陵。此強梁褫氣也。又晉呂甥、郤苪將焚公宮而殺晉侯，寺人披請見，公使讓之，且辭曰：「汝為惠公來求殺余，命汝三宿，汝中宿而至。雖君有命，何其速也？」對曰：「臣謂君之入也，其知之矣。若猶未也，又將及難。君命無二，古之制也。除君之惡，唯力是視，蒲人狄人，余何有焉。今君即位，其無蒲、狄乎？」此為厮臺解情也。並見左傳。`

霸德旣衰，狙詐萌起。`霸德衰謂六國時也。狙音七余反。廣雅曰：「狙，獮猴也。」以其多詐，故比之也。`彊者以決勝為雄，弱者以詐劣受屈。至有畫半策而綰萬金，開一說而錫琛瑞。`蘇秦說趙王，賜白壁百雙，黃金萬鎰。虞卿一見趙王，賜白璧一雙，黃金百鎰。見史記及戰國策。`或起徒步而仕執珪，解草衣以升卿相。`史記曰，楚惠王言「莊舄，越之鄙細人也，今仕楚執珪，貴富矣」。解草衣謂范雎、蔡澤之類。`士之飾巧馳辯，以要能釣利者，不期而景從矣。`韓子李斯曰「韓非飾辯詐謀，以釣利於秦」也。賈誼過秦曰「贏糧而景從」也。`自是愛尚相奪，與時回變，其風不可留，其敝不能反。

及漢祖杖劔，武夫㪍興，憲令寬賒，文禮簡闊，緒餘四豪之烈，人懷陵上之心，`四豪謂信陵君魏公子無忌、平原君趙勝、春申君黃歇、孟甞君田文。前書班固曰：「游談者以四豪為稱首。」`輕死重氣，怨惠必讎，令行私庭，權移匹庶，任俠之方，成其俗矣。`前書音義曰：「相與信為任，同是非為俠，所謂權行州域，力折公侯者也。」`自武帝以後，崇尚儒學，懷經協術，所在霧會，至有石渠分爭之論，黨同伐異之說，守文之徒，盛於時矣。`武帝詔求賢良，於是公孫弘、董仲舒等出焉。宣帝時，集諸儒於石渠閣，講論六蓺。召五經名儒太子蕭望之等大議殿中，平公羊、穀梁同異，同己者朋黨之，異己者攻伐之。劉歆書曰：「黨同門，妒道真。」`至王莽專偽，終於篡國，忠義之流，恥見纓紼，遂乃榮華丘壑，甘足枯槁。`謂襲勝、薛方、郭欽、蔣詡之類，並隱居不應莽召。`雖中興在運，漢德重開，而保身懷方，彌相慕襲，去就之節，重於時矣。`謂逢萌、嚴光、周黨、尚長之屬。`逮桓靈之閒，主荒政繆，國命委於閽寺，士子羞與為伍，故匹夫抗憤，處士橫議，遂乃激揚名聲，互相題拂，品覈公卿，裁量執政，婞直之風，`婞，狠也，音邢鼎反。`於斯行矣。

夫上好則下必甚，矯枉故直必過，其理然矣。`禮記曰：「下之事上也，不從其所令，從其所行。上好是物，下必有甚者矣。」矯，正也。正枉必過其直，見孟子。`若范滂、張儉之徒，清心忌惡，終陷黨議，不其然乎？

初，桓帝為蠡吾侯，受學於甘陵周福，及即帝位，擢福為尚書。時同郡河南尹房植有名當朝，鄉人為之謠曰：「天下規矩房伯武，因師獲印周仲進。」二家賔客互相譏揣，`初委反。`遂各樹朋徒，漸成尤隙，由是甘陵有南北部，黨人之議，自此始矣。後汝南太守宗資任功曹范滂，南陽太守成瑨亦委功曹岑晊，`音質。`二郡又為謠曰：「汝南太守范孟博，南陽宗資主畫諾。南陽太守岑公孝，弘農成瑨但坐嘯。」`謝承書曰「成瑨少脩仁義，篤學，以清名見。舉孝廉，拜郎中，遷南陽太守。郡舊多豪強，中官黃門磐牙境界。瑨下車，振威嚴以撿攝之。是時桓帝乳母、中官貴人外親張子禁，怙恃貴埶，不畏法網，功曹岑晊勸使捕子禁付宛獄，笞殺之。桓帝徵瑨，下獄死。宗資字叔都，南陽安衆人也。家代為漢將相名臣。祖父均，自有傳。資少在京師，學孟氏易、歐陽尚書。舉孝廉，拜議郎，補御史中丞、汝南太守。署范滂為功曹，委任政事，推功於滂，不伐其美。任善之名，聞於海內」也。`因此流言轉入太學，諸生三萬餘人，郭林宗、賈偉節為其冠，`冠猶首也。`並與李膺、陳蕃、王暢更相襃重。學中語曰：「天下模楷李元禮，不畏強禦陳仲舉，天下俊秀王叔茂。」又渤海公族進階、`公族，姓也，名進階。風俗通曰：「晉成公立嫡子為公族大夫。」韓無忌號公族穆子，見左氏傳。`扶風魏齊卿，並危言深論，不隱豪強。`危言謂不畏危難而直言也。論語孔子曰：「邦有道，危言危行。」`自公卿以下，莫不畏其貶議，屣履到門。

時河內張成善說風角，推占當赦，遂敎子殺人。李膺為河南尹，督促收捕，旣而逢宥獲免，膺愈懷憤疾，竟案殺之。初，成以方伎交通宦官，帝亦頗誶其占。成弟子牢脩因上書誣告膺等養太學遊士，交結諸郡生徒，更相驅馳，共為部黨，誹訕朝廷，`說文曰：「誹，謗也。」蒼頡篇曰：「訕，非也。」`疑亂風俗。於是天子震怒，班下郡國，逮捕黨人，布告天下，使同忿疾，遂收執膺等。其辭所連及陳寔之徒二百餘人，或有逃遁不獲，皆懸金購募。使者四出，相望於道。明年，尚書霍諝、城門校尉竇武並表為請，帝意稍解，乃皆赦歸田里，禁錮終身。而黨人之名，猶書王府。

自是正直廢放，邪枉熾結，海內希風之流，遂共相摽搒，`希，望也，摽搒猶相稱揚也。「搒」與「牓」同，古字通。`指天下名士，為之稱號。上曰「三君」，次曰「八俊」，次曰「八顧」，次曰「八及」，次曰「八厨」，猶古之「八元」、「八凱」也。竇武、劉淑、陳蕃為「三君」。君者，言一世之所宗也。李膺、荀翌、杜密、王暢、劉祐、魏朗、趙典、朱㝢為「八俊」。俊者，言人之英也。郭林宗、宗慈、巴肅、夏馥、范滂、尹勳、蔡衍、羊陟為「八顧」。顧者，言能以德行引人者也。張儉、岑晊、劉表、陳翔、孔昱、苑康、檀𢾭、翟超為「八及」。及者，言其能導人追宗者也。`導，引也。宗謂所宗仰者。`度尚、張邈、王考、劉儒、胡母班、秦周、蕃嚮、王章為「八厨」。`蕃，姓也，音皮。`厨者，言能以財救人者也。

又張儉鄉人朱並，承望中常侍侯覽意旨，上書告儉與同鄉二十四人別相署號，共為部黨，圖危社稷。以儉及檀彬、褚鳳、張肅、薛蘭、馮禧、魏玄、徐乾為「八俊」，田林、張隱、劉表、薛郁、王訪、劉祇、宣靖、公緒恭為「八顧」，`公緒，姓也。`朱楷、田槃、踈耽、薛敦、宋布、唐龍、嬴咨、宣襃為「八及」，刻石立墠，共為部黨，而儉為之魁。`墠，除地於中為壇。墠音禪。魁，大帥也。`靈帝詔刊章捕儉等。`刊，削。不欲宣露並名，故削除之，而直捕儉等。`大長秋曹節因此諷有司奏捕前黨故司空虞放、太僕杜密、長樂少府李膺、司隷校尉朱㝢、潁川太守巴肅、沛相荀翌、河內太守魏朗、山陽太守翟超、任城相劉儒、太尉掾范滂等百餘人，皆死獄中。餘或先歿不及，或亡命獲免。自此諸為怨隙者，因相陷害，睚眦之忿，濫入黨中。`睚音五懈反。廣雅曰：「睚，裂也。」眦音才賜反。前書音義曰：「瞋目貌也。」史記曰：「睚眦之隙必報。」`又州郡承旨，或有未甞交關，亦離禍毒。其死徙廢禁者，六七百人。

熹平五年，永昌太守曹鸞上書大訟黨人，言甚方切。帝省奏大怒，即詔司隷、益州檻車收鸞，送槐里獄掠殺之。於是又詔州郡更考黨人門生故吏父子兄弟，其在位者，免官禁錮，爰及五屬。`謂斬衰、齊衰、大功、小功、緦麻也。`

光和二年，上祿長和海上言：`上祿，縣，屬武都郡，今成州縣也。`「禮，從祖兄弟別居異財，恩義已輕，服屬踈末。而今黨人錮及五族，旣乖典訓之文，有謬經常之法。」`左氏傳曰：「父子兄弟，罪不相及。」`帝覽而悟之，黨錮自從祖以下，皆得解釋。

中平元年，黃巾賊起，中常侍呂彊言於帝曰：「黨錮乆積，人情多怨。若乆不赦宥，輕與張角合謀，為變滋大，悔之無救。」帝懼其言，乃大赦黨人，誅徙之家皆歸故郡。其後黃巾遂盛，朝野崩離，綱紀文章蕩然矣。`詩大雅蕩篇序曰：「厲王無道，天下蕩蕩，無綱紀文章。」鄭玄注云：「蕩蕩，法度廢壞之貌也。」`

凡黨事始自甘陵、汝南，成於李膺、張儉，海內塗炭二十餘年，諸所蔓衍，皆天下善士。三君、八俊等三十五人，其名迹存者，並載乎篇。陳蕃、竇武、王暢、劉表、度尚、郭林宗別有傳。荀翌附祖淑傳。張邈附呂布傳。胡母班附袁紹傳。王考字文祖，東平壽張人，兾州刺史；秦周字平王，陳留平丘人，北海相；蕃嚮字嘉景，魯國人，郎中；王璋字伯儀，東萊曲城人，少府卿：`曲城，縣，故城在今萊州掖縣東北也。`位行並不顯。翟超，山陽太守，事見陳蕃傳，字及郡縣未詳。朱㝢，沛人，與杜密等俱死獄中。唯趙典名見而已。

劉淑字仲承，河閒樂成人也。祖父稱，司隷校尉。淑少學明五經，遂隱居，立精舍講授，諸生常數百人。州郡禮請，五府連辟，並不就。永興二年，司徒种暠舉淑賢良方正，辭以疾。桓帝聞淑高名，切責州郡，使輿病詣京師。淑不得已而赴洛陽，對策為天下第一，拜議郎。又陳時政得失，災異之占，事皆效驗。再遷尚書，納忠建議，多所補益。又再遷侍中、虎賁中郎將。上疏以為宜罷宦官，辭甚切直，帝雖不能用，亦不罪焉。以淑宗室之賢，特加敬異，每有疑事，常密諮問之。靈帝旣位，宦官譖淑與竇武等通謀，下獄自殺。

李膺字元禮，潁川襄城人也。祖父脩，安帝時為太尉。`漢官儀曰：「脩字伯游。」`父益，趙國相。膺性簡亢，`亢，高也。`無所交接，唯以同郡荀淑、陳寔為師友。

初舉孝廉，為司徒胡廣所辟，舉高第，再遷青州刺史。守令畏威明，多望風弃官。復徵，再遷漁陽太守。尋轉蜀郡太守，以母老乞不之官。`謝承書曰：「出補蜀郡太守，修庠序，設條敎，明法令，威恩並行。蜀之珍玩，不入於門。益州紀其政化，朝廷舉能理劇，轉烏桓校尉。」`轉護烏桓校尉。鮮卑數犯塞，膺常蒙矢石，每破走之，虜甚憚懾。`謝承書曰：「膺常率步騎臨陣交戰，身被創夷，拭血進戰，遂破寇，斬首二千級。」`以公事免官，還居綸氏，`綸氏，縣，屬潁川郡，故城今陽城縣也。`敎授常千人。南陽樊陵求為門徒，膺謝不受。陵後以阿附宦官，致位太尉，為節者所羞。`漢官儀曰：「樊陵字德雲。」`荀爽甞就謁膺，因為其御，旣還，喜曰：「今日乃得御李君矣。」其見慕如此。

永壽二年，鮮卑寇雲中，桓帝聞膺能，乃復徵為度遼將軍。先是羌虜及疏勒、龜茲，數出攻鈔張掖、酒泉、雲中諸郡，百姓屢被其害。自膺到邊，皆望風懼服，先所掠男女，悉送還塞下。自是之後，聲振遠域。

延熹二年徵，再遷河南尹。時宛陵大姓羊元羣罷北海郡，臧罪狼藉，郡舍溷軒有竒巧，`溷軒，廁屋。`乃載之以歸。膺表欲桉其罪，元羣行賂宦豎，膺反坐輸作左校。

初，膺與廷尉馮緄、大司農劉祐等共同心志，糾罰姦倖，緄、祐時亦得罪輸作。司隷校尉應奉上疏理膺等曰：「昔秦人觀寶於楚，昭奚恤莅以羣賢；`新序曰：「秦欲伐楚，使使者往觀楚之寶器。楚王聞之，召昭奚恤問焉。對曰：『此欲觀吾國之得失而圖之，寶器在於賢臣。』遂使恤應之。乃為東面之壇四，為南面之壇一，為西面之壇一。秦使者至，恤曰：『君，客也，請就上位東面，子西南面，太宰子方次之，葉公子高次之，司馬子反次之。』恤自居西面之壇，稱曰：『客觀楚國之寶器。所寶者，賢臣也。理百姓，實倉廩，使人各得其所，子西在此。奉珪璋，使諸侯，解忿悁之難，交兩國之懽，使無兵革之憂，太宰子方在此。守封疆，謹境界，不侵鄰國，鄰亦不侵，葉公子高在此。理師旅，正兵戎，以當強敵，提袍鼓以動百萬之衆，使皆赴湯火，蹈白刃，出萬死不顧，司馬子反在此。若懷霸王之餘義，獵理亂之遺風，昭奚恤在此。惟大國所觀。』秦使者瞿然無以對，恤遂攝衣而去。使反，言秦君曰：『楚多賢臣，未可謀也。』」`梁惠王瑋其照乘之珠，齊威王荅以四臣。`瑋猶美也。史記曰，魏惠王問齊威王曰：「王亦有寶乎？」威王曰：「無有。」魏王曰：「寡人之國雖小，尚有徑寸珠照車前後十二乘者十枚，柰何以萬乘之國而無寶乎！」威王曰：「寡人所以為寶者與王異。吾臣有檀子者，使守南城，楚人不敢為寇。吾臣有盼子者，使守高堂，則趙人不敢東漁於河。吾臣有黔夫者，使守徐州，於是燕人祭北門，趙人祭西門，從者七千餘家。吾臣有種首者，使備盜賊，則道不拾遺。以此為寶，將以照千里，豈直十二乘哉？」魏王慙，不懌而去。`夫忠賢武將，國之心膂。竊見左校弛刑徒前廷尉馮緄、大司農劉祐、河南尹李膺等，執法不撓，誅舉邪臣，肆之以法，`肆，陳也。`衆庶稱宜。昔季孫行父親逆君命，逐出莒僕，於舜之功二十之一。`紀太子僕殺紀公，以其寶玉來奔，納諸宣公，公命與之邑，季文子使司寇出之境。公問其故，對曰：「孝敬忠信為吉德，盜賊藏姦為凶德。夫莒僕，則其孝敬，則弒君父矣，則其忠信，則竊寶玉矣，其人則盜賊也，是以去之。舜舉十六相，去四凶，有大功二十而為天子。今行父雖未獲一吉人，去一凶矣，於舜之功，二十之一也。」見左傳。`今膺等投身彊禦，畢力致罪，陛下旣不聽察，而猥受譖訴，遂令忠臣同愆元惡。自春迄冬，不蒙降恕，遐邇觀聽，為之歎息。夫立政之要，記功忘失，是以武帝捨安國於徒中，`景帝時，韓安國為梁大夫，坐法抵罪。後梁內史缺，起徒中為二千石，拜為內史。臣賢案：此言武帝，誤也。`宣帝徵張敞於亡命。`張敞為京兆尹，坐殺人亡命歸家。兾州亂，徵敞為兾州刺史。`緄前討蠻荊，均吉甫之功。`詩小雅曰：「顯允方叔，征伐玁狁，蠻荊來威。」鄭玄注云：「方叔先與吉甫征伐玁狁，今特往伐蠻荊，皆使來服於宣王之威，美其功之多也。」緄以順帝時討長沙武陵蠻夷有功，故以比之。`祐數臨督司，有不吐茹之節。`謂祐奏梁兾弟旻，又為司隷校尉，權豪畏之也。詩曰：「唯仲山甫，柔亦不茹，剛亦不吐，不侮鰥寡，不畏彊禦。」`膺著威幽、并，遺愛度遼。今三垂蠢動，王旅未振。易稱『雷雨作解，君子以赦過宥罪』。`易解卦象詞也。卦坎下震上。解，坎為險，為水。水者，雨之象。震為動，為雷。王弼注云：「屯難盤結，於是乎解也。」`乞原膺等，以備不虞。」書奏，乃悉免其刑。

再遷，復拜司隷校尉。時張讓弟朔為野王令，貪殘無道，至乃殺孕婦，聞膺厲威嚴，懼罪逃還京師，因匿兄讓弟舍，藏於合柱中。膺知其狀，率將吏卒破柱取朔，付洛陽獄。受辭畢，即殺之。讓訴冤於帝，詔膺入殿，御親臨軒，詰以不先請便加誅辟之意。膺對曰：「昔晉文公執衞成公歸于京師，春秋是焉。`公羊傳曰：「晉人執衞侯，歸之于京師。歸之于者，執之乎天子之側者也。罪定不定已可知矣。」何休注云：「歸之于者，決辭也。」`禮云公族有罪，雖曰宥之，有司執憲不從。`解見張酺傳。`昔仲尼為魯司寇，七日而誅少正卯。今臣到官已積一旬，私懼以稽留為愆，不意獲速疾之罪。誠自知釁責，死不旋踵，特乞留五日，剋殄元惡，退就鼎鑊，始生之願也。」帝無復言，顧謂讓曰：「此汝弟之罪，司隷何愆？」乃遣出之。自此諸黃門常侍皆鞠躬屏氣，休沐不敢復出宮省。帝怪問其故，並叩頭泣曰：「畏李校尉。」

是時朝庭日亂，綱紀穨阤，膺獨持風裁，`裁音才代反。`以聲名自高。士有被其容接者，名為登龍門。`以魚為喻也。龍門，河水所下之口，在今絳州龍門縣。辛氏三秦記曰「河津一名龍門，水險不通，魚鱉之屬莫能上，江海大魚薄集龍門下數千，不得上，上則為龍」也。`及遭黨事，當考實膺等。案經三府，太尉陳蕃卻之。曰：「今所考案，皆海內人譽，憂國忠公之臣。此等猶將十世宥也，`解見耿弇傳。`豈有罪名不章而致收掠者乎？」不肯平署。`平署猶連署也。`帝愈怒，遂下膺等於黃門北寺獄。`獄名，解見靈紀也。`膺等頗引宦官子弟，宦官多懼，請帝以天時宜赦，於是大赦天下。膺免歸鄉里，居陽城山中，天下士大夫皆高尚其道，而汙穢朝廷。`以朝廷為汙穢也。`

及陳蕃免太尉，朝野屬意於膺，荀爽恐其名高致禍，欲令屈節以全亂世，為書貽曰：「乆廢過庭，不聞善誘，陟岵瞻望，惟日為歲。`論語曰：「鯉趨而過庭。子曰：『學詩乎？』曰『未也』。」又曰：「孔子恂恂然善誘人。」詩曰：「陟彼岵兮，瞻望父兮。」又曰：「一日不見，如三歲兮。」爽致敬於膺，故以父為喻也。`知以直道不容於時，恱山樂水，家于陽城。道近路夷，當即聘問，無狀嬰疾，闕於所仰。頃聞上帝震怒，貶黜鼎臣，`上帝謂天子，鼎臣即陳蕃。`人鬼同謀，`易下繫曰：「人謀鬼謀，百姓與能。」`以為夫子當貞觀二五，利見大人，`易曰：「天地之道，貞觀也。」乾九二、九五並曰「利見大人」也。`不謂夷之初旦，明而未融，`夷，傷也。融，朗也。明夷卦离下坤上，离為日，坤為地，日之初出，其明未朗。左傳曰：「明而未融，其當旦乎？」以膺黜，故喻之也。`虹蜺揚煇，弃和取同。`春秋考異郵曰：「虹蜺出，亂惑棄和。」謂棄君子，同小人也。論語曰：「君子和而不同，小人同而不和」也。`方今天地氣閉，大人休否，`易文言曰：「天地閉，賢人隱。」否九五曰：「大人休否。」休否謂休廢而否塞。`智者見險，投以遠害。`見險難，故投身以遠害也。易曰：「君子以儉德避難，不可榮以祿。」`雖匱人望，內合私願。`匱，乏也。`想甚欣然，不為恨也。願怡神無事，偃息衡門，`毛萇詩注曰：「衡門，橫木為門。」`任其飛沈，與時抑揚。」頃之，帝崩。陳蕃為太傅，與大將軍竇武共秉朝政，連謀誅諸宦官，故引用天下名士，乃以膺為長樂少府。及陳、竇之敗，膺等復廢。

後張儉事起，收捕鉤黨，鄉人謂膺曰：「可去矣。」對曰：「事不辭難，罪不逃刑，臣之節也。`左傳曰，晉侯之弟楊干亂行於曲梁，魏絳戮其僕。晉侯怒，謂羊舌赤曰：「合諸侯以為榮也。楊干為戮，何辱如之？必殺魏絳，無失也。」對曰：「絳無貳志，事君不避難，有罪不逃刑，其將來辭，何辱命焉！」`吾年已六十，死生有命，去將安之？」乃詣詔獄。考死，妻子徙邊，門生、故吏及其父兄，並被禁錮。

時侍御史蜀郡景毅子顧為膺門徒，而未有錄牒，故不及於譴。毅乃慨然曰：「本謂膺賢，遣子師之，豈可以漏奪名籍，苟安而已！」遂自表免歸，時人義之。

膺子瓚，位至東平相。`謝承書「瓚」作「珪」。`初，曹操微時，瓚異其才，將沒，謂子宣等曰：「時將亂矣，天下英雄無過曹操。張孟卓與吾善，袁本初汝外親，雖爾勿依，必歸曹氏。」諸子從之，並免於亂世。

杜密字周甫，潁川陽城人也。為人沈質，少有厲俗志。為司徒胡廣所辟，稍遷代郡太守。徵，三遷太山太守、北海相。其宦官子弟為令長有姦惡者，輒捕案之。行春到高密縣，見鄭玄為鄉佐，知其異器，即召署郡職，遂遣就學。

後密去官還家，每謁守令，多所陳託。同郡劉勝，亦自蜀郡告歸鄉里，閉門埽軌，無所干及。`軌，車跡也。言絕人事。`太守王昱謂密曰：「劉季陵清高士，公卿多舉之者。」密知昱激己，對曰：「劉勝位為大夫，見禮上賔，而知善不薦，聞惡無言，隱情惜己，自同寒蟬，`寒蟬謂寂默也。楚詞曰：「悲哉秋之為氣也，蟬寂漠而無聲。」`此罪人也。今志義力行之賢而密達之，`力行謂盡力行善也。禮記曰：「好問近乎智，力行近乎仁。」`違道失節之士而密糾之，使明府賞刑得中，令問休揚，不亦萬分之一乎？」昱慙服，待之彌厚。

後桓帝徵拜尚書令，遷河南尹，轉太僕。黨事旣起，免歸本郡，與李膺俱坐，而名行相次，故時人亦稱「李杜」焉。`前有李固、杜喬，故言「亦」也。`後太傅陳蕃輔政，復為太僕。明年，坐黨事被徵，自殺。

劉祐字伯祖，中山安國人也。`安國，縣，故城在今定州義豐縣東南。謝承書曰：「祐，宗室胤緒，代有名位。少脩操行，學嚴氏春秋、小戴禮、古文尚書，仕郡為主簿。郡將小子甞出錢付之，今市買果實，祐悉以買筆書具與之，因白郡將，言『郎君年可入小學，而但傲佷，遠近謂明府無過庭之敎，請出授書』。郡將為使子就祐受經，五日一試，不滿呈限，白決罰，遂成學業也。」`安國後別屬博陵。祐初察孝廉，補尚書侍郎，閑練故事，文札強辨，每有奏議，應對無滯，為僚類所歸。

除任城令，兖州舉為尤異，遷揚州刺史。是時會稽太守梁旻，大將軍兾之從弟也。祐舉奏其罪，旻坐徵。復遷祐河東太守。時屬縣令長率多中官子弟，百姓患之。祐到，黜其權強，平理冤結，政為三河表。`三河謂河東、河內、河南也。表猶標準也。`

再遷，延熹四年，拜尚書令，又出為河南尹，轉司隷校尉。時權貴子弟罷州郡還入京師者，每至界首，輒改易輿服，隱匿財寶，威行朝廷。

拜宗正，三轉大司農。時中常侍蘇康、管霸用事於內，遂固天下良田美業山林湖澤，民庶窮困，州郡累氣。`累氣，屏息也。`祐移書所在，依科品沒入之。桓帝大怒，論祐輸左校。

後得赦出，復歷三卿，輒以疾辭，乞骸骨歸田里。詔拜中散大夫，遂杜門絕迹。每三公缺，朝廷皆屬意於祐，以譖毀不用。延篤貽之書曰：「昔太伯三讓，`三讓，解見和紀。`人無德而稱焉。延陵高揖，華夏仰風。`揖，讓也。左傳，吳王壽夢卒，子諸樊旣除喪，將立弟季札，札棄其室而耕，乃舍之。`吾子懷蘧氏之可卷，體甯子之如愚，`蘧瑗字伯玉，甯子名俞，並衞大夫。論語孔子曰：「君子哉蘧伯玉，邦有道則仕，邦無道則可卷而懷之。」又曰：「甯武子邦無道則愚。」`微妙玄通，沖而不盈，`老子曰「古之善為道者，微妙玄通，深不可識」也。又曰「道沖而用之或不盈」。`蔑三光之明，未暇以天下為事，何其劭與！」`莊子曰：「舜讓天下於子州支伯，子州支伯曰：『予適有幽憂之病，方且理之，未暇理天下也。』」`

靈帝初，陳蕃輔政，以祐為河南尹。及蕃敗，祐黜歸，卒于家。明年，大誅黨人，幸不及禍。

魏朗字少英，會稽上虞人也。`上虞，縣，故城在今越州餘姚縣西。有虞山，在縣東。`少為縣吏。兄為鄉人所殺，朗白日操刃報讎於縣中，遂亡命到陳國。從博士郤仲信學春秋圖緯，`孔子作春秋緯十二篇。`又詣太學受五經，京師長者李膺之徒爭從之。

初辟司徒府，再遷彭城令。時中官子弟為國相，多行非法，朗與更相章奏，幸臣忿疾，欲中之。`中猶中傷。`會九真賊起，乃共薦朗為九真都尉。到官，獎厲吏兵，討破羣賊，斬首二千級。桓帝美其功，徵拜議郎。頃之，遷尚書。屢陳便宜，有所補益。出為河內太守，政稱三河表。尚書令陳蕃薦朗公忠亮直，宜在機密，復徵為尚書。會被黨議，免歸家。

朗性矜嚴，閉門整法度，家人不見墯容。後竇武等誅，朗以黨被急徵，行至牛渚，自殺。`牛渚，山名。突出江中，謂為牛渚圻，在宣州當塗縣北也。`著書數篇，號魏子云。

夏馥字子治，陳留圉人也。少為書生，言行質直。同縣高氏、蔡氏並皆富殖，郡人畏而事之，唯馥比門不與交通，`比門猶並門也。`由是為豪姓所仇。桓帝初，舉直言，不就。

馥雖不交時宦，然以聲名為中官所憚，遂與范滂、張儉等俱被誣陷，詔下州郡，捕為黨魁。

及儉等亡命，經歷之處，皆被收考，辭所連引，布徧天下。馥乃頓足而歎曰：「孽自己作，空汙良善，一人逃死，禍及萬家，何以生為！」乃自翦須變形，入林慮山中，`林慮，今相州縣。`隱匿姓名，為冶家傭。親突煙炭，形貌毀瘁，積二三年，人無知者。後馥弟靜，乘車馬，載縑帛，追之於涅陽市中。`涅陽，縣，屬南陽郡。`遇馥不識，聞其言聲，乃覺而拜之。馥避不與語，靜追隨至客舍，共宿。夜中密呼靜曰：「吾以守道疾惡，故為權宦所陷。且念營苟全，以庇性命，弟柰何載物相求，是以禍見追也。」明旦，別去。黨禁未解而卒。

宗慈字孝初，南陽安衆人也。`安衆在今南陽縣西南，仍有其名，無復基趾也。`舉孝廉，九辟公府，有道徵，不就。後為脩武令。時太守出自權豪，多取貨賂，慈遂弃官去。徵拜議郎，未到，道疾卒。南陽羣士皆重其義行。

巴肅字恭祖，勃海高城人也。`高城，縣，故城在今滄州鹽山縣南。`初察孝廉，歷慎令、貝丘長，`慎，縣，屬汝南郡。貝丘，縣，屬清河郡。`皆以郡守非其人，辭病去。辟公府，稍遷拜議郎。與竇武、陳蕃等謀誅閹官，武等遇害，肅亦坐黨禁錮。中常侍曹節後聞其謀，收之。肅自載詣縣，縣令見肅，入閤解印綬與俱去。肅曰：「為人臣者，有謀不敢隱，有罪不逃刑。旣不隱其謀矣，又敢逃其刑乎？」遂被害。刺史賈琮刊石立銘以記之。

范滂字孟博，汝南征羌人也。`征羌，解見來歙傳。謝承書曰：「汝南細陽人也。」`少厲清節，為州里所服，舉孝廉、光祿四行。`漢官儀曰：「光祿舉敦厚、質樸、遜讓、節儉。」此為四行也。`時兾州飢荒，盜賊羣起，乃以滂為清詔使，案察之。滂登車攬轡，慨然有澄清天下之志。及至州境，守令自知臧汙，望風解印綬去。其所舉奏，莫不厭塞衆議。遷光祿勳主事。時陳蕃為光祿勳，滂執公儀詣蕃，蕃不止之，滂懷恨，投版弃官而去。`版，笏也。`郭林宗聞而讓蕃曰：「若范孟博者，豈宜以公禮格之？`格，正也。`今成其去就之名，得無自取不優之議也？」蕃乃謝焉。

復為太尉黃瓊所辟。後詔三府掾屬舉謠言，`漢官儀曰：「三公聽採長史臧否，人所疾苦，還條奏之，是為舉謠言也。頃者舉謠言，掾屬令史都會殿上，主者大言，州郡行狀云何，善者同聲稱之，不善者默爾銜枚。」`滂奏刺史、二千石權豪之黨二十餘人。尚書責滂所劾猥多，疑有私故。滂對曰：「臣之所舉，自非叨穢姦暴，深為民害，豈以汙簡札哉！閒以會日迫促，故先舉所急，其未審者，方更參實。臣聞農夫去草，嘉穀必茂；`左傳曰：「為國家者，見惡如農夫之務去草焉。」`忠臣除姦，王道以清。若臣言有貳，甘受顯戮。」吏不能詰。滂覩時方艱，知意不行，因投劾去。

太守宗資先聞其名，請署功曹，委任政事。滂在職，嚴整疾惡。其有行違孝悌，不軌仁義者，皆埽迹斥逐，不與共朝。顯薦異節，抽拔幽陋。滂外甥西平李頌，公族子孫，而為鄉曲所弃，中常侍唐衡以頌請資，資用為吏。滂以非其人，寑而不召。資遷怒，捶書佐朱零。零仰曰：「范滂清裁，`裁音才載反。`猶以利刃齒腐朽。今日寧受笞死，而滂不可違。」資乃止。郡中中人以下，莫不歸怨，乃指滂之所用以為「范黨」。

後牢脩誣言鉤黨，`鉤，引也。`滂坐繫黃門北寺獄。獄吏謂曰：「凡坐繫皆祭皐陶。」滂曰：「皐陶賢者，古之直臣。知滂無罪，將理之於帝；`帝謂天也。`如其有罪，祭之何益！」衆人由此亦止。獄吏將加掠考，滂以同囚多嬰病，乃請先就格，遂與同郡袁忠爭受楚毒。桓帝使中常侍王甫以次辨詰，滂等皆三木囊頭，暴於階下。`三木，項及手足皆有械，更以物蒙覆其頭也。前書司馬遷曰「魏其，大將也，衣赭關三木」也。`餘人在前，或對或否，滂、忠於後越次而進。王甫詰曰：「君為人臣，不惟忠國，而共造部黨，自相裦舉，評論朝廷，虛搆無端，諸所謀結，並欲何為？皆以情對，不得隱飾。」滂對曰：「臣聞仲尼之言，『見善如不及，見惡如探湯』。`探湯喻去疾也。見論語。`欲使善善同其清，惡惡同其汙，謂王政之所願聞，不悟更以為黨。」甫曰：「卿更相拔舉，迭為脣齒，有不合者，見則排斥，其意如何？」滂乃慷慨仰天曰：「古之循善，自求多福；今之循善，身陷大戮。身死之日，願埋滂於首陽山側，上不負皇天，下不愧夷、齊。」`伯夷、叔齊餓死首陽山，見史記。首陽山在洛陽東北。`甫愍然為之改容。乃得並解桎梏。`鄭玄注周禮曰：「木在足曰桎，在手曰梏。」`

滂後事釋，南歸。始發京師，汝南、南陽士大夫迎之者數千兩。`兩，車也。尚書曰：「戎車三百兩。」`同囚鄉人殷陶、黃穆，亦免俱歸，並衞侍於滂，應對賔客。滂顧謂陶等曰：「今子相隨，是重吾禍也。」遂遁還鄉里。

初，滂等繫獄，尚書霍諝理之。及得免，到京師，往候諝而不為謝。或有讓滂者。對曰：「昔叔向嬰罪，祁奚救之，未聞羊舌有謝恩之辭，祁老有自伐之色。」竟無所言。`左傳，晉討欒盈之黨，殺叔向之弟羊舌虎，并囚叔向。於是祁奚聞之，見范宣子曰：「夫謀而鮮過，惠訓不倦者，叔向有焉。社稷之固也，猶將十代宥之，今一不免其身，不亦惑乎？」宣子說而免之。祁奚不見叔向而歸，叔向亦不告免焉而朝。孔安國注尚書曰「自功曰伐」也。`

建寧二年，遂大誅黨人，詔下急捕滂等。督郵吳導至縣，抱詔書，閉傳舍，`傳，驛舍也，音知戀反。`伏牀而泣。滂聞之，曰：「必為我也。」即自詣獄。縣令郭揖大驚，出解印綬，引與俱亡。曰：「天下大矣，子何為在此？」滂曰：「滂死則禍塞，何敢以罪累君，又令老母流離乎！」其母就與之訣。滂白母曰：「仲博孝敬，`仲博，滂弟也。`足以供養，滂從龍舒君歸黃泉，`謝承書曰：「滂父顯，故龍舒侯相也。」`存亡各得其所。惟大人割不可忍之恩，勿增感戚。」母曰：「汝今得與李、杜齊名，`李膺、杜密。`死亦何恨！旣有令名，復求壽考，可兼得乎？」滂跪受敎，再拜而辭。顧謂其子曰：「吾欲使汝為惡，則惡不可為；使汝為善，則我不為惡。」行路聞之，莫不流涕。時年三十三。

論曰：李膺振拔汙險之中，`前書班固曰「振拔汙塗，跨騰風雲」也。`蘊義生風，以鼓動流俗，`周易曰：「鼓以動之。」`激素行以恥威權，立廉尚以振貴埶，使天下之士奮迅感槩，波蕩而從之，幽深牢破室族而不顧，至于子伏其死而母歡其義。壯矣哉！子曰：「道之將廢也與？命也！」`論語之文。`

尹勳字伯元，河南鞏人也。家世衣冠。伯父睦為司徒，兄頌為太尉，宗族多居貴位者，而勳獨持清操，不以地埶尚人。州郡連辟，察孝廉，三遷邯鄲令，政有異迹。後舉高第，五遷尚書令。及桓帝誅大將軍梁兾，勳參建大謀，封都鄉侯。遷汝南太守。上書解釋范滂、袁忠等黨議禁錮。尋徵拜將作大匠，轉大司農。坐竇武等事，下獄自殺。

蔡衍字孟喜，汝南項人也。`項，今陳州項城縣也。`少明經講授，以禮讓化鄉里。鄉里有爭訟者，輒詣衍決之，其所平處，皆曰無怨。

舉孝廉，稍遷兾州刺史。中常侍具瑗託其弟恭舉茂才，衍不受，乃收齎書者案之。又劾奏河閒相曹鼎臧罪千萬。鼎者，中常侍騰之弟也。騰使大將軍梁兾為書請之，衍不荅，鼎竟坐輸作左校。乃徵衍拜議郎、符節令。梁兾聞衍賢，請欲相見，衍辭疾不往，兾恨之。時南陽太守成瑨等以收糾宦官考廷尉，衍與議郎劉瑜表救之，言甚切厲，坐免官還家，杜門不出。靈帝即位，徵拜議郎，會病卒。

羊陟字嗣祖，太山梁父人也。`梁父故城在今兖州泗水縣北。`家世冠族。陟少清直有學行，舉孝廉，辟太尉李固府，舉高第，拜侍御史。會固被誅，陟以故吏禁錮歷年。復舉高第，再遷兾州刺史。奏案貪濁，所在肅然。又再遷虎賁中郎將、城門校尉，三遷尚書令。時太尉張顥、司徒樊陵、大鴻臚郭防、太僕曹陵、大司農馮方並與宦豎相姻私，公行貨賂，並奏罷黜之，不納。以前太尉劉寵、司隷校尉許冰、幽州刺史楊熙、涼州刺史劉恭、益州刺史龐艾清亮在公，薦舉升進。帝嘉之，拜陟河南尹。計日受奉，常食乾飯茹菜，禁制豪右，京師憚之。會黨事起，免官禁錮，卒於家。

張儉字元節，山陽高平人，趙王張耳之後也。`張耳，大梁人也。高祖立為趙王。`父成，江夏太守。儉初舉茂才，以刺史非其人，謝病不起。

延熹八年，太守翟超請為東部督郵。時中常侍侯覽家在防東，`縣名，屬山陽郡，故城在今兖州金鄉縣南。`殘暴百姓，所為不軌。儉舉劾覽及其母罪惡，請誅之。覽遏絕章表，並不得通，由是結仇。鄉人朱並，素性佞邪，為儉所弃，並懷怨恚，遂上書告儉與同郡二十四人為黨，於是刊章討捕。儉得亡命，困迫遁走，望門投止，莫不重其名行，破家相容。後流轉東萊，止李篤家。外黃令毛欽操兵到門，篤引欽謂曰：「張儉知名天下，而亡非其罪。縱儉可得，寧忍執之乎？」欽因起撫篤曰：「蘧伯玉恥獨為君子，足下如何自專仁義？」篤曰：「篤雖好義，明廷今日載其半矣。」`明廷猶明府。言不執儉，得義之半也。`欽歎息而去。篤因緣送儉出塞，以故得免。其所經歷，伏重誅者以十數，宗親並皆殄滅，郡縣為之殘破。

中平元年，黨事解，乃還鄉里。大將軍、三公並辟，又舉敦朴，公車特徵，起家拜少府，皆不就。獻帝初，百姓飢荒，而儉資計差溫，乃傾竭財產，與邑里共之，賴其存者以百數。

建安初，徵為衞尉，不得已而起。儉見曹氏世德已萌，乃闔門懸車，不豫政事。歲餘卒于許下。年八十四。

論曰：昔魏齊違死，虞卿解印；`違，避也。史記魏齊，魏之諸公子也。虞卿，趙相也。范雎入秦，為昭王相，昭王乃遺趙王書曰：「魏齊，范雎之仇也，急持其頭來。」趙王乃圍齊，齊急亡，見虞卿。卿度趙王不可說，乃解其印，與齊往信陵君所。信陵君初聞之疑，後乃出迎。齊聞信陵初疑，遂自刎。趙王持其頭遺秦也。`季布逃亡，朱家甘罪。`季布，楚人。為項羽將，數窘漢王。羽敗，漢購求布千金，敢舍匿，罪三族。布匿濮陽周氏，髡鉗布，之魯朱家所賣之。朱家心知是季布也。買置田舍。乃往洛陽，見汝陰侯灌嬰，說之曰：「季布何罪？臣各為主用，職耳。」汝陰侯言於高帝，帝乃赦之。拜郎中，後為河東守也。`而張儉見怒時王，顛沛假命，天下聞其風者，莫不憐其壯志，而爭為之主。至乃捐城委爵、破族屠身，蓋數十百所，豈不賢哉！然儉以區區一掌，而欲獨堙江河，`堙，塞也。前書班固曰：「何武、王嘉，區區以一簣障江河，用沒其身。」`終嬰疾甚之亂，多見其不知量也。`論語曰：「人而不仁，疾之以甚，亂也。」又曰：「人雖欲自絕，其何傷於日月乎？多見其不知量也。」`

岑晊字公孝，南陽棘陽人也。`棘音力。`父像，為南郡太守，以貪叨誅死。`方言曰：「叨，殘也。」`晊年少未知名，往候同郡宗慈，慈方以有道見徵，賔客滿門，以晊非良家子，不肯見。晊留門下數日，晚乃引入。慈與語，大竒之，遂將俱至洛陽，因詣太學受業。

晊有高才，郭林宗、朱公叔等皆為友，李膺、王暢稱其有幹國器，雖在閭里，慨然有董正天下之志。`爾雅曰：「董，督正也。」`太守弘農成瑨下車，欲振威嚴，聞晊高名，請為功曹，又以張牧為中賊曹吏。瑨委心晊、牧，襃善糾違，肅清朝府。宛有富賈張汎者，桓帝美人之外親，善巧雕鏤玩好之物，頗以賂遺中官，以此並得顯位，恃其伎巧，用埶縱橫。晊與牧勸瑨收捕汎等，旣而遇赦，晊竟誅之，并收其宗族賔客，殺二百餘人，後乃奏聞。於是中常侍侯覽使汎妻上書訟其冤。帝大震怒，徵瑨，下獄死。晊與牧亡匿齊魯之閒。會赦出。後州郡察舉，三府交辟，並不就。及李、杜之誅，因復逃竄，終于江夏山中云。

陳翔字子麟，汝南邵陵人也。祖父珍，司隷校尉。翔少知名，善交結。察孝廉，太尉周景辟舉高第，拜侍御史。時正旦朝賀，大將軍梁兾威儀不整，翔奏兾恃貴不敬，請收案罪，時人竒之。遷定襄太守，徵拜議郎，遷揚州刺史。舉奏豫章太守王永奏事中官、吳郡太守徐參在職貪穢，並徵詣廷尉。參，中常侍璜之弟也。由此威名大振。又徵拜議郎，補御史中丞。坐黨事考黃門北寺獄，以無驗見原，卒于家。

孔昱字元世，魯國魯人也。七世祖霸，成帝時歷九卿，封襃成侯。`臣賢案：前書孔霸字次孺，即安國孫，世習尚書。宣帝時為太中大夫，授太子經，遷詹事，高密相。元帝即位，霸以師賜爵關內侯，號襃成君。薨，謚曰烈君。今范書及謝承書皆云成帝，又言封侯，蓋誤也。詹事及相俱二千石，故曰歷卿。`自霸至昱，爵位相係，其卿相牧守五十三人，列侯七人。昱少習家學，`家學尚書。`大將軍梁兾辟，不應。太尉舉方正，對策不合，乃辭病去。後遭黨事禁錮。靈帝即位，公車徵拜議郎，補洛陽令，以師喪弃官，卒於家。

苑康字仲真，勃海重合人也。`重合，縣，故城在今滄州樂陵縣東。`少受業太學，與郭林宗親善。舉孝廉，再遷潁陰令，有能迹。

遷太山太守。郡內豪姓多不法，康至，奮威怒，施嚴令，莫有干犯者。先所請奪人田宅，皆遽還之。

是時山陽張儉殺常侍侯覽母，案其宗黨賔客，或有迸匿太山界者，康旣常疾閹官，因此皆窮相收掩，無得遺脫。覽大怨之，誣康與兖州刺史弟五種及都尉壺嘉詐上賊降，徵康詣廷尉獄，減死罪一等，徙日南。潁陰人及太山羊陟等詣闕為訟，乃原還本郡，卒於家。

檀𢾭字文有，山陽瑕丘人也。`瑕丘，今兖州縣。`少為諸生，家貧而志清，不受鄉里施惠。舉孝廉，連辟公府，皆不就。立精舍敎授，遠方至者甞數百人。桓帝時，博士徵，不就。靈帝即位，太尉黃瓊舉方正，對策合時宜，再遷議郎，補蒙令。`蒙，縣，屬梁國。`以郡守非其人，弃官去。家無產業，子孫同衣而出。年八十，卒於家。`謝承書曰「𢾭與子孫同衣而行，并日而食」也。`

劉儒字叔林，東郡陽平人也。`陽平故城，今魏州莘縣。`郭林宗常謂儒口訥心辯，有珪璋之質。`珪璋，玉也。半珪曰璋。謝承書曰：「林宗歎儒有珪璋之質，終必為令德之士。」詩曰：「如珪如璋，令聞令望。」`察孝廉，舉高第，三遷侍中。桓帝時，數有灾異，下策博求直言，儒上封事十條，極言得失，辭甚忠切。帝不能納，出為任城相。頃之，徵拜議郎。會竇武事，下獄自殺。

賈彪字偉節，潁川定陵人也。少遊京師，志節慷慨，與同郡荀爽齊名。

初仕州郡，舉孝廉，補新息長。`新息，今豫州縣。`小民困貧，多不養子，彪嚴為其制，與殺人同罪。城南有盜劫害人者，北有婦人殺子者，彪出案發，`就發處案驗之。`而掾吏欲引南。彪怒曰：「賊寇害人，此則常理，母子相殘，逆天違道。」遂驅車北行，案驗其罪。城南賊聞之，亦面縛自首。數年閒，人養子者千數，僉曰「賈父所長」，生男名為「賈子」，生女名為「賈女」。

延熹九年，黨事起，太尉陳蕃爭之不能得，朝廷寒心，莫敢復言。彪謂同志曰：「吾不西行，大禍不解。」乃入洛陽，說城門校尉竇武、尚書霍諝，武等訟之，桓帝以此大赦黨人。李膺出，曰：「吾得免此，賈生之謀也。」

先是岑晊以黨事逃亡，親友多匿焉，彪獨閉門不納，時人望之。`望，怨也。`彪曰：「傳言『相時而動，無累後人』。`相，視也。左傳之文也。`公孝以要君致釁，自遺其咎，吾以不能奮戈相待，反可容隱之乎？」於是咸服其裁正。

以黨禁錮，卒于家。初，彪兄弟三人，並有高名，而彪最優，故天下稱曰「賈氏三虎，偉節最怒」。

何顒字伯求，南陽襄鄉人也。`襄鄉故城在今隨州棗陽縣東北也。`少遊學洛陽。顒雖後進，而郭林宗、賈偉節等與之相好，顯名太學。友人虞偉高有父讎未報，而篤病將終，顒往候之，偉高泣而訴。顒感其義，為復讎，以頭醊其墓。`醊，祭酹也，音竹歲反。`

及陳蕃、李膺之敗，顒以與蕃、膺善，遂為宦官所陷，乃變姓名，亡匿汝南閒。所至皆親其豪桀，有聲荊豫之域。袁紹慕之，私與往來，結為奔走之友。`詩大雅曰：「予曰有胥附，予曰有先後，予曰有奔走，予曰有禦侮。」毛萇注曰：「諭德宣譽曰奔走。」`是時黨事起，天下多離其難，顒常私入洛陽，從紹計議。其窮困閉戹者，為求援救，以濟其患。有被掩捕者，則廣設權計，使得逃隱，全免者甚衆。

及黨錮解，顒辟司空府。每三府會議，莫不推顒之長。累遷。及董卓秉政，逼顒以為長史，託疾不就，乃與司空荀爽、司徒王允等共謀卓。會爽薨，顒以它事為卓所繫，憂憤而卒。初，顒見曹操，歎曰：「漢家將亡，安天下者必此人也。」操以是嘉之。甞稱「潁川荀彧，王佐之器」。及彧為尚書令，遣人西迎叔父爽，并致顒屍，而葬之爽之冢傍。

贊曰：渭以涇濁，玉以礫貞。物性旣區，嗜惡從形。`礫音歷。說文曰：「礫，小石也。」言渭以涇濁，乃顯其清，玉居礫石，乃見其貞。區猶別也。嗜，愛也。從形謂形有善惡也。以諭彼李膺等與宦豎不同，故相憎疾。`蘭蕕無並，銷長相傾。`蕕，臭草也。左傳曰：「一薰一蕕，十年尚猶有扼。」易否卦曰：「小人道長，君子道銷。」泰卦曰：「君子道長，小人道銷。」老子曰「高下相傾」也。`徒恨芳膏，煎灼燈明。`前書龔勝死，有一老父入哭甚哀，曰：「薰以香自燒，膏以明自銷。」`

* * *

[上卷](066.md) / [後漢書目錄](a03.md) / [下卷](068.md) /			  

    