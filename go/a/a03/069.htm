<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷六十九‧列傳第五十九</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷六十九 ‧ 列傳第五十九</span>   
    <hr />
                  <p class="style11">竇武　何進</p>
                  <p>竇武字游平，扶風平陵人，安豐戴侯融之玄孫也。父奉，定襄太守。武少以經行著稱，常敎授於大澤中，不交時事，名顯關西。</p>
                  <p>延熹八年，長女選入掖庭，桓帝以為貴人，拜武郎中。其冬，貴人立為皇后，武遷越騎校尉，封槐里侯，五千戶。明年冬，拜城門校尉。在位多辟名士，清身疾惡，禮賂不通，妻子衣食裁充足而已。是時羌蠻寇難，歲儉民飢，武得兩宮賞賜，悉散與太學諸生，及載肴糧於路，匄施貧民。兄子紹，為虎賁中郎將，性踈簡奢侈。武每數切厲相戒，猶不覺悟，乃上書求退紹位，又自責不能訓導，當先受罪。由是紹更遵節，大小莫敢違犯。</p>
                  <p>時國政多失，內官專寵，李膺、杜密等為黨事考逮。永康元年，上疏諫曰：「臣聞明主不諱譏刺之言，以探幽暗之實；忠臣不卹諫爭之患，以暢萬端之事。是以君臣並熙，<span class="style7">熙，盛也。</span>名奮百世。臣幸得遭盛明之世，逢文武之化，豈敢懷祿逃罪，不竭其誠！陛下初從藩國，爰登聖祚，天下逸豫，謂當中興。自即位以來，未聞善政。梁、孫、寇、鄧雖或誅滅，<span class="style7">梁兾、孫壽、寇榮、鄧萬代，見桓紀也。</span>而常侍黃門續為禍虐，欺罔陛下，競行譎詐，自造制度，妄爵非人，朝政日衰，姦臣日彊。伏尋西京放恣王氏，佞臣執政，終喪天下。今不慮前事之失，復循覆車之軌，臣恐二世之難必將復及，<span class="style7">二世即胡亥。</span>趙高之變，不朝則夕。<span class="style7">趙高使女壻閻樂弒胡亥於望夷宮。</span>近者姦臣牢脩造設黨議，遂收前司隷校尉李膺、太僕杜密、御史中丞陳翔、太尉掾范滂等逮考，連及數百人，曠年拘錄，事無効驗。臣惟膺等建忠抗節，志經王室，此誠陛下稷、𠨄、伊、呂之佐，而虛為姦臣賊子之所誣枉，天下寒心，海內失望。惟陛下留神澄省，時見理出，<span class="style7">時謂即時也。</span>以厭人鬼喁喁之心。臣聞古之明君，必須賢佐，以成政道。今臺閣近臣，尚書令陳蕃，僕射胡廣，尚書朱㝢、荀緄、<span class="style7">音古本反。</span>劉祐、魏朗、劉矩、尹勳等，皆國之貞士，朝之良佐。尚書郎張陵、媯皓、苑康、楊喬、邊韶、戴恢等，文質彬彬，明達國典。內外之職，羣才並列。而陛下委任近習，專樹饕餮，外典州郡，內幹心膂。宜以次貶黜，案罪糾罰，抑奪宦官欺國之封，案其無狀誣罔之罪，信任忠良，平決臧否，使邪正毀譽，各得其所，寶愛天官，唯善是授。如此，咎徵可消，天應可待。閒者有嘉禾、芝草、黃龍之見。夫瑞生必於嘉士，<span class="style7">嘉士猶善人也。</span>福至實由善人，在德為瑞，無德為灾。陛下所行，不合天意，不宜稱慶。」書奏，因以病上還城門校尉、槐里侯印綬。<span class="style7">上音時丈反。</span>帝不許，有詔原李膺、杜密等，自黃門北寺、若盧、都內諸獄，繫囚罪輕者皆出之。<span class="style7">都內，主藏官名。前書有都內令丞，屬大司農也。</span></p>
                  <p>其冬帝崩，無嗣。武召侍御史河閒劉儵，參問其國中王子侯之賢者，儵稱解瀆亭侯宏。武入白太后，遂徵立之，是為靈帝。拜武為大將軍，常居禁中。帝旣立，論定策功，更封武為聞喜侯；子機渭陽侯，拜侍中；兄子紹鄠侯，遷步兵校尉；紹弟靖西鄉侯，為侍中，監羽林左騎。</p>
                  <p>武旣輔朝政，常有誅翦宦官之意，太傅陳蕃亦素有謀。時共會朝堂，蕃私謂武曰：「中常侍曹節、王甫等，自先帝時操弄國權，濁亂海內，百姓匈匈，歸咎於此。今不誅節等，後必難圖。」武深然之。蕃大喜，以手推席而起。武於是引同志尹勳為尚書令，劉瑜為侍中，馮述為屯騎校尉；又徵天下名士廢黜者前司隷李膺、宗正劉猛、太僕杜密、廬江太守朱㝢等，列於朝廷；請前越巂太守荀翌為從事中郎，辟潁川陳寔為屬：共定計策。於是天下雄俊，知其風旨，莫不延頸企踵，思奮其智力。<span class="style7">續漢志曰：「桓帝初，京都童謠曰：『游平賣印自有評，不避賢豪及大姓。』案：武字游平。與陳蕃合策戮力，唯德是建，咸得其人，豪賢大姓皆絕望矣。」</span></p>
                  <p>會五月日食，蕃復說武曰：「昔蕭望之困一石顯，<span class="style7">元帝時，閹人石顯為中書令，譖御史大夫蕭望之，令自殺也。</span>近者李、杜諸公禍及妻子，況今石顯數十輩乎！蕃以八十之年，欲為將軍除害，今可且因日食，斥罷宦官，以塞天變。又趙夫人及女尚書，旦夕亂太后，<span class="style7">女尚書，內官也。夫人即趙嬈。</span>急宜退絕。惟將軍慮焉。」武乃白太后曰：「故事，黃門、常侍但當給事省內，典門戶，主近署財物耳。今乃使與政事而任權重，子弟布列，專為貪暴。天下匈匈，正以此故。宜悉誅廢，以清朝廷。」太后曰：「漢來故事世有，但當誅其有罪，豈可盡廢邪？」時中常侍管霸頗有才略，專制省內。武先白誅霸及中常侍蘇康等，竟死。武復數白誅曹節等，太后冘豫未忍，<span class="style7">冘音淫。冘豫，不定也。</span>故事乆不發。</p>
                  <p>至八月，太白出西方。劉瑜素善天官，惡之，上書皇太后曰：「太白犯房左驂，上將星入太微，其占宮門當閉，將相不利，姦人在主傍。願急防之。」又與武、蕃書，以星辰錯繆，不利大臣，宜速斷大計。武、蕃得書將發，於是以朱㝢為司隷校尉，劉祐為河南尹，虞祁為洛陽令。武乃奏免黃門令魏彪，以所親小黃門山冰代之。使冰奏素狡猾尤無狀者長樂尚書鄭䬃，<span class="style7">音立。</span>送北寺獄。蕃謂武曰：「此曹子便當收殺，何復考為！」武不從，令冰與尹勳、侍御史祝瑨雜考䬃，辭連及曹節、王甫。勳、冰即奏收節等，使劉瑜內奏。</p>
                  <p>時武出宿歸府，典中書者先以告長樂五官史朱瑀。瑀盜發武奏，罵曰：「中官放縱者，自可誅耳。我曹何罪，而當盡見族滅？」因大呼曰：「陳蕃、竇武奏白太后廢帝，為大逆！」乃夜召素所親壯健者長樂從官史共普、張亮等十七人，喢血共盟誅武等。曹節聞之，驚起，白帝曰：「外閒切切，請出御德陽前殿。」令帝拔劔踊躍，使乳母趙嬈等擁衞左右，取棨信，閉諸禁門。<span class="style7">棨，有衣戟也。漢官儀曰：「凡居宮中，皆施籍於掖門，案姓名當入者，本官為封棨傳，審印信，然後受之。」</span>召尚書官屬，脅以白刃，使作詔板。拜王甫為黃門令，持節至北寺獄收尹勳、山冰。冰疑，不受詔，甫格殺之。遂害勳，出鄭䬃。還共劫太后，奪璽書。令中謁者守南宮，閉門，絕複道。<span class="style7">複音福。</span>使鄭䬃等持節，及侍御史、謁者捕收武等。武不受詔，馳入步兵營，與紹共射殺使者。召會北軍五校士數千人屯都亭下，令軍士曰：「黃門常侍反，盡力者封侯重賞。」詔以少府周靖行車騎將軍，加節，與護匈奴中郎將張奐率五營士討武。夜漏盡，王甫將虎賁、羽林、廄騶、都候、劔戟士，合千餘人，出屯朱雀掖門，與奐等合。明旦悉軍闕下，與武對陳。甫兵漸盛，使其士大呼武軍曰：「竇武反，汝皆禁兵，當宿衞宮省，何故隨反者乎？先降有賞！」營府素畏服中官，於是武軍稍稍歸甫。自旦至食時，兵降略盡。武、紹走，諸軍追圍之，皆自殺，梟首洛陽都亭。<span class="style7">續漢志曰：「桓帝末，京師童謠曰：『茅田一頃中有井，四方纖纖不可整。嚼復嚼，今年尚可後年磽。』案：易曰『拔茅連茹』，茅喻羣賢也。井者，法也。時中常侍管霸等憎疾海內英賢，並見廢錮。『茅田一頃』言羣賢衆多也。『中有井』者，言雖戹窮，不失法度也。『四方纖纖』言姦慝不可理也。『嚼』，飲酒相強之辭也。言不恤王政，徒耽宴而已。『今年尚可』者，言但禁錮也。『後年磽』者，陳蕃、竇武等誅，天下大壞也。」磽音苦敎反。磽猶惡也。</span>收捕宗親、賔客、姻屬，悉誅之，及劉瑜、馮述，皆夷其族。徙武家屬日南，遷太后於雲臺。</p>
                  <p>當是時，凶豎得志，士大夫皆喪其氣矣。武府掾桂陽胡騰，少師事武，獨殯斂行喪，坐以禁錮。</p>
                  <p>武孫輔，時年二歲，逃竄得全。事覺，節等捕之急。胡騰及令史南陽張敞共逃輔於零陵界，詐云已死，騰以為己子，而使聘娶焉。後舉桂陽孝廉。至建安中，荊州牧劉表聞而辟焉，以為從事，使還竇姓，以事列上。會表卒，曹操定荊州，輔與宗人徙居於鄴，辟丞相府。從征馬超，為流矢所中死。<span class="style7">飛矢曰流矢。中，傷也。</span></p>
                  <p>初，武母產武而并產一蛇，送之林中。後母卒，及葬未窆，有大蛇自榛草而出，<span class="style7">　廣雅曰：「木藂生曰榛。」</span>徑至喪所，以頭擊柩，涕血皆流，俯仰蛣屈，<span class="style7">蛣音丘吉反。</span>若哀泣之容，有頃而去。時人知為竇氏之祥。<span class="style7">祥，吉凶之先見者。尚書曰：「亳有祥。」</span></p>
                  <p>騰字子升。初，桓帝巡狩南陽，以騰為護駕從事。公卿貴戚車騎萬計，徵求費役，不可勝極。騰上言：「天子無外，乘輿所幸，即為京師。臣請以荊州刺史比司隷校尉，<span class="style7">南陽屬荊州，故請以刺史比司隷。</span>臣自同都官從事。」帝從之。<span class="style7">漢官儀曰「都官從事主洛陽百官，朝會與三府掾同」也。</span>自是肅然，莫敢妄有干欲，騰以此顯名。黨錮解，官至尚書。</p>
                  <p>張敞者，太尉溫之弟也。<span class="style7">漢官儀曰：「溫字伯慎，穰人也，封互鄉侯。太史奏言有大臣誅死，董卓取溫笞殺於市以厭之。」</span></p>
                  <p>何進字遂高，南陽宛人也。異母女弟選入掖庭為貴人，有寵於靈帝，拜進郎中，再遷虎賁中郎將，出為潁川太守。光和三年，貴人立為皇后，徵進入，拜侍中、將作大匠、河南尹。</p>
                  <p>中平元年，黃巾賊張角等起，以進為大將軍，率左右羽林五營士屯都亭，修理器械，以鎮京師。張角別黨馬元義謀起洛陽，進發其姦，以功封慎侯。<span class="style7">慎，縣，屬汝南郡。</span></p>
                  <p>四年，滎陽賊數千人羣起，攻燒郡縣，殺中牟縣令，詔使進弟河南尹苗出擊之。苗攻破羣賊，平定而還。詔遣使者迎於成皐，拜苗為車騎將軍，封濟陽侯。</p>
                  <p>五年，天下滋亂，望氣者以為京師當有大兵，兩宮流血。大將軍司馬許涼、假司馬伍宕說進曰：「太公六韜有天子將兵事，<span class="style7">太公六韜篇：第一霸典，文論；第二文師，武論；第三龍韜，主將；第四虎韜，偏裨；第五豹韜，校尉；第六犬韜，司馬。龍韜云：「武王曰：『吾欲令三軍之衆，親其將如父母，聞金聲而怒，聞鼓音而喜，為之柰何？』」</span>可以威厭四方。」進以為然，入言之於帝。於是乃詔進大發四方兵，講武於平樂觀下。起大壇，上建十二重五采華蓋，高十丈，壇東北為小壇，復建九重華蓋，高九丈，列步兵，騎士數萬人，結營為陳。天子親出臨軍，駐大華蓋下，進駐小華蓋下。禮畢，帝躬擐甲介馬，<span class="style7">擐音宦。擐，貫也。介亦甲也。</span>稱「無上將軍」，行陳三匝而還。詔使進悉領兵屯於觀下。是時置西園八校尉，以小黃門蹇碩為上軍校尉，虎賁中郎將袁紹為中軍校尉，屯騎都尉鮑鴻為下軍校尉，議郎曹操為典軍校尉，趙融為助軍校尉，淳于瓊為佐軍校尉，又有左右校尉。帝以蹇碩壯健而有武略，特親任之，以為元帥，督司隷校尉以下，雖大將軍亦領屬焉。</p>
                  <p>碩雖擅兵於中，而猶畏忌於進，乃與諸常侍共說帝遣進西擊邊章、韓遂。帝從之，賜兵車百乘，虎賁斧鉞。進陰知其謀，乃上遣袁紹東擊徐兖二州兵，須紹還，即戎事，以稽行期。</p>
                  <p>初，何皇后生皇子辯，王貴人生皇子協。羣臣請立太子，帝以辯輕佻無威儀，不可為人主，<span class="style7">字書曰：「佻，輕也。」</span>然皇后有寵，且進又居重權，故乆不決。</p>
                  <p>六年，帝疾篤，屬協於蹇碩。碩旣受遺詔，且素輕忌於進兄弟，及帝崩，碩時在內，欲先誅進而立協。及進從外入，碩司馬潘隱與進早舊，迎而目之。進驚，馳從儳道歸營，<span class="style7">廣雅曰：「儳，疾也。」音仕鑒反。</span>引兵入屯百郡邸，因稱疾不入。碩謀不行，皇子辯乃即位，何太后臨朝，進與太傅袁隗輔政，錄尚書事。</p>
                  <p>進素知中官天下所疾，兼忿蹇碩圖己，及秉朝政，陰規誅之。袁紹亦素有謀，因進親客張津勸之曰：「黃門常侍權重日乆，又與長樂太后專通姦利，<span class="style7">靈帝母董太后居長樂宮。</span>將軍宜更清選賢良，整齊天下，為國家除患。」進然其言。又以袁氏累世寵貴，海內所歸，<span class="style7">袁安為司徒、司空，孫湯為司徒、太尉，湯子成五官中郎將，成生紹，故云「累代寵貴」也。</span>而紹素善養士，能得豪傑用，其從弟虎賁中郎將術亦尚氣俠，故並厚待之。因復博徵智謀之士龐紀、何顒、荀攸等，與同腹心。</p>
                  <p>蹇碩疑不自安，與中常侍趙忠等書曰：「大將軍兄弟秉國專朝，今與天下黨人謀誅先帝左右，埽滅我曹。但以碩典禁兵，故且沈吟。今宜共閉上閤，急捕誅之。」中常侍郭勝，進同郡人也。太后及進之貴幸，勝有力焉。故勝親信何氏，遂共趙忠等議，不從碩計，而以其書示進。進乃使黃門令收碩，誅之，因領其屯兵。</p>
                  <p>袁紹復說進曰：「前竇武欲誅內寵而反為所害者，以其言語漏泄，而五營百官服畏中人故也。今將軍旣有元舅之重，而兄弟竝領勁兵，部曲將吏皆英俊名士，樂盡力命，事在掌握，此天贊之時也。將軍宜一為天下除患，名垂後世。雖周之申伯，何足道哉！<span class="style7">申伯，周申后父也。詩大雅曰：「維申及甫，維周之翰。」</span>今大行在前殿，<span class="style7">人主崩未有謚，故稱大行也。前書音義曰：「大行者，不反之辭也。」</span>將軍宜受詔領禁兵，不宜輕出入宮省。」進甚然之，乃稱疾不入陪喪，又不送山陵。遂與紹定籌策，而以其計白太后。太后不聽，曰：「中官統領禁省，自古及今，漢家故事，不可廢也。且先帝新弃天下，我柰何楚楚與士人對共事乎？」<span class="style7">楚詞曰「楚楚」，鮮明貌也。詩曰：「衣裳楚楚。」</span>進難違太后意，且欲誅其放縱者。紹以為中官親近至尊，出入號令，今不悉廢，後必為患。而太后母舞陽君及苗數受諸宦官賂遺，知進欲誅之。數白太后，為其障蔽。又言：「大將軍專殺左右，擅權以弱社稷。」太后疑以為然。中官在省闥者或數十年，封侯貴寵，膠固內外。進新當重任，素敬憚之，雖外收大名而內不能斷，故事乆不決。</p>
                  <p>紹等又為畫策，多召四方猛將及諸豪傑，使並引兵向京城，以脅太后。進然之。主簿陳琳入諫曰：「易稱『即鹿無虞』，<span class="style7">易屯卦六三爻辭也。虞，掌山澤之官。即鹿猶從禽也。無虞言不可得。</span>諺有『掩目捕雀』。夫微物尚不可欺以得志，況國之大事，其可以詐立乎？今將軍揔皇威，握兵要，龍驤虎步，高下在心，此猶鼓洪爐燎毛髮耳。夫違經合道，天人所順，而反委釋利器，更徵外助。大兵聚會，彊者為雄，所謂倒持干戈，授人以柄，<span class="style7">前書梅福上書曰：「倒持太阿，授楚其柄。」</span>功必不成，秖為亂階。」進不聽。遂西召前將軍董卓屯關中上林苑，又使府掾太山王匡東發其郡強弩，并召東郡太守橋瑁屯城皐，使武猛都尉丁原燒孟津，<span class="style7">武猛謂有武蓺而勇猛者。取其嘉名，因以名官也。</span>火照城中，皆以誅宦官為言。太后猶不從。</p>
                  <p>苗謂進曰：「始共從南陽來，俱以貧賤，依省內以致貴富。國家之事，亦何容易！覆水不可收。宜深思之，且與省內和也。」進意更狐疑。紹懼進變計，乃脅之曰：「交搆已成，形埶已露，事留變生，將軍復欲何待，而不早決之乎？」進於是以紹為司隷校尉，假節，專命擊斷；從事中郎王允為河南尹。紹使洛陽方略武吏司察宦者，而促董卓等使馳驛上，欲進兵平樂觀。太后乃恐，悉罷中常侍小黃門，使還里舍，唯留進素所私人，以守省中。諸常侍小黃門皆詣進謝罪，唯所措置。進謂曰：「天下匈匈，正患諸君耳。今董卓垂至，諸君何不早各就國？」袁紹勸進便於此決之，至于再三。進不許。紹又為書告諸州郡，詐宣進意，使捕案中官親屬。</p>
                  <p>進謀積日，頗泄，中官懼而思變。張讓子婦，太后之妹也。讓向子婦叩頭曰：「老臣得罪，當與新婦俱歸私門。惟受恩累世，<span class="style7">惟，思念也。</span>今當遠離宮殿，情懷戀戀，願復一入直，得暫奉望太后、陛下顏色，然後退就溝壑，死不恨矣。」子婦言於舞陽君，入白太后，乃詔諸常侍皆復入直。</p>
                  <p>八月，進入長樂白太后，請盡誅諸常侍以下，選三署郎入守宦官廬。諸宦官相謂曰：「大將軍稱疾不臨喪，不送葬，今欻入省，<span class="style7">欻音許物反。</span>此意何為？竇氏事竟復起邪？」又張讓等使人潛聽，具聞其語，乃率常侍段珪、畢嵐等數十人，持兵竊自側闥入，伏省中。及進出，因詐以太后詔召進。入坐省闥，讓等詰進曰：「天下憒憒，<span class="style7">說文曰：「憒憒，亂也。」</span>亦非獨我曹罪也。先帝甞與太后不快，幾至成敗，<span class="style7">陳留王協母王美人，何后鴆殺之，帝怒，欲廢后，宦官固請得止。</span>我曹涕泣救解，各出家財千萬為禮，和恱上意，但欲託卿門戶耳。今乃欲滅我曹種族，不亦太甚乎？卿言省內穢濁，公卿以下忠清者為誰？」於是尚方監渠穆拔劔斬進於嘉德殿前。讓、珪等為詔，以故太尉樊陵為司隷校尉，少府許相為河南尹。尚書得詔板，疑之，曰：「請大將軍出共議。」中黃門以進頭擲與尚書，曰：「何進謀反，已伏誅矣。」</p>
                  <p>進部曲將吳匡、張璋，素所親幸，在外聞進被害，欲將兵入宮，宮閤閉。袁術與匡共斫攻之，中黃門持兵守閤。會日暮，術因燒南宮九龍門及東西宮，欲以脅出讓等。讓等入白太后，言大將軍兵反，燒宮，攻尚書闥，因將太后、天子及陳留王，又劫省內官屬，從複道走北宮。<span class="style7">複音福。</span>尚書盧植執戈於閣道䆫下，仰數段珪。段珪等懼，乃釋太后。太后投閣得免。</p>
                  <p>袁紹與叔父隗矯詔召樊陵、許相，斬之。苗、紹乃引兵屯朱雀闕下，捕得趙忠等，斬之。吳匡等素怨苗不與進同心，而又疑其與宦官同謀，乃令軍中曰：「殺大將軍者即車騎也，士吏能為報讎乎？」進素有仁恩，士卒皆流涕曰：「願致死！」匡遂引兵與董卓弟奉車都尉旻攻殺苗，弃其屍於苑中。紹遂閉北宮門，勒兵捕宦者，無少長皆殺之。或有無須而誤死者，至自發露然後得免。死者二千餘人。紹因進兵排宮，或上端門屋，以攻省內。</p>
                  <p>張讓、段珪等困迫，遂將帝與陳留王數十人步出穀門，<span class="style7">穀門，洛城北當中門也。</span>奔小平津。公卿並出平樂觀，無得從者，唯尚書盧植夜馳河上，王允遣河南中部掾閔貢隨植後。貢至，手劔斬數人，餘皆投河而死。明日，公卿百官乃奉迎天子還宮，以貢為郎中，封都亭侯。</p>
                  <p>董卓遂廢帝，又迫殺太后，殺舞陽君，何氏遂亡，而漢室亦自此敗亂。</p>
                  <p>論曰：竇武、何進藉元舅之資，據輔政之權，內倚太后臨朝之威，外迎羣英乘風之埶，卒而事敗閹豎，身死功穨，為世所悲，豈智不足而權有餘乎？<span class="style7">言智非不足，權亦有餘，蓋天敗也。</span>傳曰：「天之廢商乆矣，君將興之。」斯宋襄公所以敗於泓也。</p>
                  <p>贊曰：武生蛇祥，進自屠羊。<span class="style7">進本屠家子也。</span>惟女惟弟，來儀紫房。上惛下嬖，人靈動怨。將糾邪慝，以合人願。道之屈矣，代離凶困。<span class="style7">代，更也。</span></p>
                  <hr />
  </div>
		 <div class="next1"><a href="068.htm">上卷</a> / <a href="a03.htm">後漢書目錄</a> / <a href="070.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

