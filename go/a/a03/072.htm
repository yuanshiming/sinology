<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷七十二‧列傳第六十二</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷七十二 ‧ 列傳第六十二</span>   
    <hr />
                  <p class="style11">董卓</p>
                  <p>董卓字仲穎，<span class="style7">卓別傳曰：「卓父君雅為潁川輪氏尉，生卓及弟旻，故卓字仲穎，旻字叔穎。」</span>隴西臨洮人也。性麤猛有謀。少甞遊羌中，盡與豪帥相結。後歸耕於野，諸豪帥有來從之者，卓為殺耕牛，與共宴樂，豪帥感其意，歸相斂得雜畜千餘頭以遺之，由是以健俠知名。為州兵馬掾，常徼守塞下。<span class="style7">說文曰：「徼，巡也。」前書曰：「中尉巡徼京師。」音義曰：「所謂遊徼，備盜賊。」</span>卓膂力過人，雙帶兩鞬，左右馳射，<span class="style7">方言曰：「所以藏箭謂之服，藏弓謂之鞬。」左氏傳云：「右屬櫜鞬。」</span>為羌胡所畏。 </p>
                  <p>桓帝末，以六郡良家子為羽林郎，從中郎將張奐為軍司馬，共擊漢陽叛羌，破之，拜郎中，賜縑九千匹。卓曰：「為者則己，有者則士。」<span class="style7">為功者雖己，共有者乃士。</span>乃悉分與吏兵，無所留。稍遷西域戊己校尉，坐事免。後為并州刺史，河東太守。</p>
                  <p>中平元年，拜東中郎將，持節，代盧植擊張角於下曲陽，軍敗抵罪。其冬，北地先零羌及枹罕河關羣盜反叛，遂共立湟中義從胡北宮伯玉、李文侯為將軍，殺護羌校尉泠徵。伯玉等乃劫致金城人邊章、韓遂，<span class="style7">獻帝春秋曰：「涼州義從宋建、王國等反。詐金城郡降，求見涼州大人故新安令邊允、從事韓約。約不見，太守陳懿勸之使往，國等便劫質約等數十人。金城亂，懿出，國等扶以到護羌營，殺之，而釋約、允等。隴西以愛憎露布，冠約、允名以為賊，州購約、允各千戶侯。約、允被購，『約』改為『遂』，『允』改為『章』。」</span>使專任軍政，共殺金城太守陳懿，攻燒州郡。明年春，將數萬騎入寇三輔，侵逼園陵，託誅宦官為名。詔以卓為中郎將，副左車騎將軍皇甫嵩征之。嵩以無功免歸，而邊章、韓遂等大盛。朝廷復以司空張溫為車騎將軍，假節，執金吾袁滂為副。<span class="style7">袁宏漢紀曰：「滂字公熙。純素寡欲，終不言人短。當權寵之盛，或以同異致禍，滂獨中立於朝，故愛憎不及焉。」</span>拜卓破虜將軍，與盪寇將軍周慎並統於溫。并諸郡兵步騎合十餘萬，屯美陽，<span class="style7">美陽故城在今雍州武功縣北。</span>以衞園陵。章、遂亦進兵美陽。溫、卓與戰，輒不利。十一月，夜有流星如火，光長十餘丈，照章、遂營中，驢馬盡鳴。賊以為不祥，欲歸金城。卓聞之喜，明日，乃與右扶風鮑鴻等并兵俱攻，大破之，斬首數千級。章、遂敗走榆中，<span class="style7">榆中，縣，屬金城郡，故城在今蘭州金城縣中。</span>溫乃遣周慎將三萬人追討之。溫參軍事孫堅說慎曰：<span class="style7">堅字文臺，吳郡富春人，即孫權之父也。見吳志。</span>「賊城中無穀，當外轉糧食。堅願得萬人斷其運道，將軍以大兵繼後，賊必困乏而不敢戰。若走入羌中，并力討之，則涼州可定也。」慎不從，引軍圍榆中城。而章、遂分屯葵園狹，反斷慎運道。慎懼，乃弃車重而退。溫時亦使卓將兵三萬討先零羌，卓於望垣北為羌胡所圍，<span class="style7">望垣，縣，屬天水郡。</span>糧食乏絕，進退逼急。乃於所度水中偽立鄢，以為捕魚，而潛從鄢下過軍。<span class="style7">續漢書「鄢」字作「堰」，其字義則同，但異體耳。</span>比賊追之，決水已深，不得度。時衆軍敗退，唯卓全師而還，屯於扶風，封斄鄉侯，邑千戶。<span class="style7">斄，縣，故城在今雍州武功縣。字或作「邰」，音台。</span></p>
                  <p>三年春，遣使者持節就長安拜張溫為太尉。三公在外，始之於溫。其冬，徵溫還京師，韓遂乃殺邊章及伯玉、文侯，擁兵十餘萬，進圍隴西。太守李相如反，與遂連和，共殺涼州刺史耿鄙。而鄙司馬扶風馬騰，<span class="style7">典略曰：「騰字壽成，扶風茂陵人，馬援後也。長八尺餘，身體洪大，面鼻雄異，而性賢厚，人多敬之。」</span>亦擁兵反叛，又漢陽王國，自號「合衆將軍」，皆與韓遂合。共推王國為主，悉令領其衆，寇掠三輔。五年，圍陳倉。乃拜卓前將軍，與左將軍皇甫嵩擊破之。韓遂等復共廢王國，而劫故信都令漢陽閻忠，<span class="style7">英雄記曰：「王國等起兵，劫忠為主，統三十六部，號『車騎將軍』。」</span>使督統諸部。忠恥為衆所脅，感恚病死。遂等稍爭權利，更相殺害，其諸部曲並各分乖。</p>
                  <p>六年，徵卓為少府，不肯就，上書言：「所將湟中義從及秦胡兵皆詣臣曰：『牢直不畢，稟賜斷絕，<span class="style7">前書音義曰；「牢，稟食也。古者名稟為牢。」</span>妻子飢凍。』牽挽臣車，使不得行。羌胡敝腸狗態，<span class="style7">言羌胡心腸敝惡，情態如狗也。續漢書「敝」作「憋」。方言云：「憋，惡也。」郭璞曰：「憋怤，急性也。」憋音芳烈反，怤音芳于反。</span>臣不能禁止，輒將順安慰。增異復上。」<span class="style7">如其更增異志，當復聞上。</span>朝廷不能制，頗以為慮。及靈帝寑疾，璽書拜卓為并州牧，令以兵屬皇甫嵩。卓復上書言曰：「臣旣無老謀，又無壯事，天恩誤加，掌戎十年。士卒大小相狎彌乆，戀臣畜養之恩，為臣奮一旦之命。乞將之北州，效力邊垂。」於是駐兵河東，以觀時變。</p>
                  <p>及帝崩，大將軍何進、司隷校尉袁紹謀誅閹宦，而太后不許，乃私呼卓將兵入朝，以脅太后。卓得召，即時就道。並上書曰：<span class="style7">並猶兼也。</span>「中常侍張讓等竊倖承寵，濁亂海內。臣聞揚湯止沸，莫若去薪；<span class="style7">前漢枚乘上書曰：「欲湯之滄，一人吹之，百人揚之，無益也。不如絕薪止火而已。」滄音測亮反，寒也。</span>潰癕雖痛，勝於內食。昔趙鞅興晉陽之甲，以逐君側之惡人。<span class="style7">公羊傳曰：「晉趙鞅取晉陽之甲以逐荀寅與士吉射。荀寅與士吉射者曷為者也？君側之惡人也。此逐君側之惡人，曷為以叛言之？無君命也。」</span>今臣輒鳴鍾鼓如洛陽，<span class="style7">鳴鍾鼓者，聲其罪也。論語曰：「小子鳴鼓而攻之。」典略載卓表曰：「張讓等慆慢天常，擅操王命，父子兄弟並據州郡，一書出門，高獲千金，下數百萬膏腴美田，皆屬讓等。使變氣上蒸，妖賊蜂起。」</span>請收讓等，以清姦穢。」卓未至而何進敗，虎賁中郎將袁術乃燒南宮，欲討宦官，而中常侍段珪等<span class="style7">山陽公載記「段」字作「殷」。</span>劫少帝及陳留王夜走小平津。卓遠見火起，引兵急進，未明到城西，聞少帝在北芒，因往奉迎。帝見卓將兵卒至，恐怖涕泣。<span class="style7">典略曰：「帝望見卓涕泣，羣公謂卓有詔却兵。卓曰：『公諸人為國大臣，不能匡正王室，至使國家播蕩，何却兵之有？』遂俱入城。」</span>卓與言，不能辭對；與陳留王語，遂及禍亂之事。卓以王為賢，且為董太后所養，卓自以與太后同族，有廢立意。</p>
                  <p>初，卓之入也，步騎不過三千，自嫌兵少，恐不為遠近所服，率四五日輒夜潛出軍近營，明旦乃大陳旌鼓而還，以為西兵復至，洛中無知者。尋而何進及弟苗先所領部曲皆歸於卓，卓又使呂布殺執金吾丁原而并其衆，<span class="style7">英雄記曰：「原字建陽。為人麤略有勇，善射，受使不辭，有警急，追寇虜輒在前。」</span>卓兵士大盛。乃諷朝廷策免司空劉弘而自代之。<span class="style7">魏志曰：「以乆不雨策免。」漢官儀曰：「弘字子高，安衆人。」</span>因集議廢立。百僚大會，卓乃奮首而言曰：「大者天地，其次君臣，所以為政。皇帝闇弱，不可以奉宗廟，為天下主。今欲依伊尹、霍光故事，更立陳留王，何如？」公卿以下莫敢對。卓又抗言曰：<span class="style7">抗，高也。</span>「昔霍光定策，延年案劔。有敢沮大議，皆以軍法從之。」坐者震動。<span class="style7">前書，昭帝崩，霍光迎立昌邑王賀，即位二十七日，行淫亂，光召丞相已下會議，莫敢發言。田延年前，離席桉劔曰：「羣臣有後應者請斬之。」</span>尚書盧植獨曰：「昔太甲旣立不明，<span class="style7">太甲，湯孫，太丁子也。尚書曰「太甲旣立，不明，伊尹放諸桐宮」也。</span>昌邑罪過千餘，故有廢立之事。<span class="style7">昌邑王凡所徵發一千一百二十七事。</span>今上富於春秋，行無失德，非前事之比也。」卓大怒，罷坐。明日復集羣僚於崇德前殿，遂脅太后，策廢少帝。曰：「皇帝在喪，無人子之心，威儀不類人君，今廢為弘農王。」乃立陳留王，是為獻帝。又議太后<span class="style7">靈帝何皇后。</span>蹙迫永樂太后，<span class="style7">孝仁董皇后，靈帝之母。</span>至令憂死，逆婦姑之禮，無孝順之節，<span class="style7">左傳曰：「婦，養姑者也。虧姑以成婦，逆莫大焉。」</span>遷於永安宮，遂以弒崩。</p>
                  <p>卓遷太尉，領前將軍事，加節傳斧鉞虎賁，更封郿侯。<span class="style7">傳音陟戀反。郿，今岐州縣。</span>卓乃與司徒黃琬、司空楊彪，俱帶鈇鑕詣闕上書，追理陳蕃、竇武及諸黨人，以從人望。於是悉復蕃等爵位，擢用子孫。</p>
                  <p>尋進卓為相國，入朝不趨，劔履上殿。封母為池陽君，置丞令。</p>
                  <p>是時洛中貴戚室第相望，金帛財產，家家殷積。卓縱放兵士，突其廬舍，淫略婦女，剽虜資物，謂之「搜牢」。<span class="style7">言牢固者皆搜索取之也。一曰牢，漉也。二字皆從去聲，今俗有此言。</span>人情崩恐，不保朝夕。及何后葬，開文陵，<span class="style7">靈帝陵。</span>卓悉取藏中珍物。又姦亂公主，妻略宮人，虐刑濫罰，睚眦必死，羣僚內外莫能自固。卓甞遣軍至陽城，時人會於社下，悉令就斬之，駕其車重，載其婦女，以頭繫車轅，歌呼而還。又壞五銖錢，更鑄小錢，悉取洛陽及長安銅人、鍾虡、飛廉、銅馬之屬，以充鑄焉。<span class="style7">鍾虡以銅為之，故賈山上書云「懸石鑄鍾虡」。前書音義曰：「虡，鹿頭龍身，神獸也。」說文：「鍾鼓之跗，以猛獸為飾也。」武帝置飛廉館。音義云：「飛廉，神禽，身似鹿，頭如爵，有角，蛇尾，文如豹文。」明帝永平五年，長安迎取飛廉及銅馬置上西門外，名平樂館。銅馬則東門京所作，致於金馬門外者也。張璠紀曰：「太史靈臺及永安候銅蘭楯，卓亦取之。」</span>故貨賤物貴，穀石數萬。又錢無輪郭文章，不便人用。<span class="style7">魏志曰：「卓鑄小錢，大五分，無文章，肉好無輪郭，不磨鑢。」</span>時人以為秦始皇見長人於臨洮，乃鑄銅人。<span class="style7">三輔舊事曰：「秦王立二十六年，初定天下，稱皇帝。大人見臨洮，身長五丈，跡長六尺，作銅人以厭之，立在阿房殿前。漢徙長樂宮中大夏殿前。」史記曰：「始皇鑄天下兵器為十二金人。」</span>卓，臨洮人也，而今毀之。雖成毀不同，凶暴相類焉。</p>
                  <p>卓素聞天下同疾閹官誅殺忠良，及其在事，雖行無道，而猶忍性矯情，擢用羣士。乃任吏部尚書漢陽周珌、侍中汝南伍瓊、<span class="style7">英雄記「珌」作「毖」，字仲遠，武威人。瓊字德瑜。珌音祕。</span>尚書鄭公業、<span class="style7">公業名泰。餘人皆書名，范曄父名泰，避其諱耳。</span>長史何顒等。以處士荀爽為司空。其染黨錮者陳紀、韓融之徒，皆為列卿。幽滯之士，多所顯拔。以尚書韓馥為兾州刺史，<span class="style7">英雄記馥字文節，潁川人。</span>侍中劉岱為兖州刺史，<span class="style7">吳志曰：「劉岱字公山，東萊牟平人。」</span>陳留孔伷為豫州刺史，<span class="style7">英雄記伷字公緒。九州春秋「伷」為「冑」。</span>潁川張咨為南陽太守。<span class="style7">獻帝春秋「咨」作「資」。後為孫堅所殺。</span>卓所親愛，並不處顯職，但將校而已。初平元年，馥等到官，與袁紹之徒十餘人，各興義兵，同盟討卓，而伍瓊、周珌陰為內主。</p>
                  <p>初，靈帝末，黃巾餘黨郭太等復起西河白波谷，轉寇太原，遂破河東，百姓流轉三輔，號為「白波賊」，衆十餘萬。卓遣中郎將牛輔擊之，不能却。及聞東方兵起，懼，乃鴆殺弘農王，欲徙都長安。會公卿議，太尉黃琬、司徒楊彪廷爭不能得，而伍瓊、周珌又固諫之。卓因大怒曰：「卓初入朝，二子勸用善士，故相從，而諸君到官，舉兵相圖。此二君賣卓，卓何用相負！」遂斬瓊、珌。而彪、琬恐懼，詣卓謝曰：「小人戀舊，非欲沮國事也，請以不及為罪。」卓旣殺瓊、珌，旋亦悔之，故表彪、琬為光祿大夫。於是遷天子西都。</p>
                  <p>初，長安遭赤眉之亂，宮室營寺焚滅無餘，是時唯有高廟、京兆府舍，遂便時幸焉。<span class="style7">便時謂時日吉便。</span>後移未央宮。於是盡徙洛陽人數百萬口於長安，步騎驅蹙，更相蹈藉，飢餓寇掠，積尸盈路。卓自屯留畢圭苑中，悉燒宮廟官府居家，二百里內無復孑遺。又使呂布發諸帝陵，及公卿已下冢墓，收其珍寶。</p>
                  <p>時長沙太守孫堅亦率豫州諸郡兵討卓。卓先遣將徐榮、李蒙四出虜掠。榮遇堅於梁，<span class="style7">故城在今汝州梁縣西南。</span>與戰，破堅，生禽潁川太守李旻，亨之。卓所得義兵士卒，皆以布纏裹，倒立於地，熱膏灌殺之。</p>
                  <p>時河內太守王匡屯兵河陽津，<span class="style7">英雄記曰：「匡字公節，泰山人。輕財好施，以任俠聞。」</span>將以圖卓。卓遣疑兵挑戰，而潛使銳卒從小平津過津北，破之，死者略盡。明年，孫堅收合散卒，進屯梁縣之陽人。<span class="style7">梁縣屬河南郡，今汝州縣也。陽人，聚，故城在梁縣西。</span>卓遣將胡軫、呂布攻之，布與軫不相能，軍中自驚恐，士卒散亂。<span class="style7">九州春秋曰：「卓以東郡太守胡軫為大督，呂布為騎督。軫性急，豫宣言『今此行也，要當斬一青綬，乃整齊耳』。布等惡之，宣言相警云『賊至』，軍衆大亂奔走。」</span>堅追擊之，軫、布敗走。卓遣將李傕詣堅求和，堅拒絕不受，進軍大谷，距洛九十里。<span class="style7">大谷口在故嵩陽西北三十五里，北出對洛陽故城。張衡東京賦云「盟津達其後，大谷通其前」是也。距，至也。</span>卓自出與堅戰於諸陵墓閒，卓敗走，却屯黽池，聚兵於陝。堅進洛陽宣陽城門，<span class="style7">洛陽記洛陽城南面有四門，從東第三門。</span>更擊呂布，布復破走。堅乃埽除宗廟，平塞諸陵，分兵出函谷關，至新安、黽池閒，以𢧵卓後。卓謂長史劉艾曰：「關東諸將數敗矣，無能為也。唯孫堅小戇，<span class="style7">說文曰：「戇，愚也。」音都降反。</span>諸將軍宜慎之。」乃使東中郎將董越屯黽池，中郎將段煨屯華陰，<span class="style7">典略曰：「煨在華陰，特修農事。天子東遷，煨迎，貢饋周急。」魏志曰：「武威人也。」煨音壹回反。</span>中郎將牛輔屯安邑，其餘中郎將、校尉布在諸縣，以禦山東。</p>
                  <p>卓諷朝廷使光祿勳宣璠<span class="style7">璠音煩，又音甫袁反。</span>持節拜卓為太師，位在諸侯王上。乃引還長安。百官迎路拜揖，卓遂僭擬車服，乘金華青蓋，爪畫兩轓，時人號「竿摩車」，言其服飾近天子也。<span class="style7">金華，以金為華飾車也。爪者，蓋弓頭為爪形也。轓音甫袁反。廣雅云：「車箱也。」畫為文彩。續漢志曰：「轓長六尺，下屈，廣八寸。」又云：「皇太子青蓋金華蚤畫轓。」竿摩謂相逼近也。今俗以事干人者，謂之「相竿摩」。</span>以弟旻為左將軍，封鄠侯，兄子璜為侍中、中軍校尉，皆典兵事。於是宗族內外，並居列位。其子孫雖在髫齔，男皆封侯，女為邑君。</p>
                  <p>數與百官置酒宴會，淫樂縱恣。乃結壘於長安城東以自居。又築塢於郿，高厚七丈，號曰「萬歲塢」。<span class="style7">今案：塢舊基高一丈，周迴一里一百步。</span>積穀為三十年儲。自云：「事成，雄據天下；不成，守此足以畢老。」甞至郿行塢，公卿已下祖道於橫門外。<span class="style7">橫音光。</span>卓施帳幔飲設，誘降北地反者數百人，於坐中殺之。先斷其舌，次斬手足，次鑿其眼目，以鑊煑之。未及得死，偃轉柸案閒。會者戰慄，亡失匕箸，而卓飲食自若。諸將有言語蹉跌，便戮於前。又稍誅關中舊族，陷以叛逆。</p>
                  <p>時太史望氣，言當有大臣戮死者。卓乃使人誣衞尉張溫與袁術交通，遂笞溫於市，殺之，以塞天變。前溫出屯美陽令，卓與邊章等戰無功，溫召又不時應命，旣到而辭對不遜。時孫堅為溫參軍，勸溫陳兵斬之。溫曰：「卓有威名，方倚以西行。」堅曰：「明公親帥王師，威振天下，何恃於卓而賴之乎？堅聞古之名將，杖鉞臨衆，未有不斷斬以示威武者也。故穰苴斬莊賈，<span class="style7">史記齊景公時，晉伐阿、鄄而燕侵河上，以司馬穰苴為將軍，使寵臣莊賈監軍。賈期後至，穰苴斬以徇三軍，鄄音絹。</span>魏絳戮楊干。<span class="style7">魏絳，晉大夫。楊干，晉公弟。會諸侯於曲梁，楊干亂行，魏絳戮其僕。事在左傳。</span>今若縱之，自虧威重，後悔何及！」溫不能從，而卓猶懷忌恨，故及於難。</p>
                  <p>溫字伯慎，<span class="style7">漢官儀曰：「溫，穰人。」</span>少有名譽，累登公卿，亦陰與司徒王允共謀誅卓，事未及發而見害。越騎校尉汝南伍孚<span class="style7">謝承書曰：「孚字德瑜，汝南吳房人。質性剛毅，勇壯好義，力能兼人。」</span>忿卓凶毒，志手刃之，乃朝服懷佩刀以見卓。孚語畢辭去，卓起送至閤，以手撫其背，孚因出刀刺之，不中。卓自奮得免，急呼左右執殺之，而大詬曰：<span class="style7">詬，罵也，音許豆反。</span>「虜欲反耶！」孚大言曰：「恨不得磔裂姦賊於都市，<span class="style7">磔，車裂之也，音丁格反。獻帝春秋「磔」作「車」。</span>以謝天地！」言未畢而斃。</p>
                  <p>時王允與呂布及僕射士孫瑞謀誅卓。<span class="style7">三輔決錄曰：「瑞字君榮，扶風人，博達無不通。天子都許，追論瑞功，封子萌津亭侯。萌字文始，有才學，與王粲善，粲作詩贈萌。」</span>有人書「呂」字於布上，負而行於市，歌曰：「布乎！」有告卓者，卓不悟。<span class="style7">英雄記曰：「有道士書布為『呂』字，將以示卓，卓不知其為呂布也。」</span>三年四月，帝疾新愈，大會未央殿。卓朝服升車，旣而馬驚墯泥，還入更衣。其少妻止之，卓不從，遂行。乃陳兵夾道，自壘及宮，左步右騎，屯衞周帀，令呂布等扞衞前後。王允乃與士孫瑞密表其事，使瑞自書詔以授布，令騎都尉李肅<span class="style7">獻帝紀曰：「肅，呂布同郡人也。」</span>與布同心勇士十餘人，偽著衞士服於北掖門內以待卓。卓將至，馬驚不行，怪懼欲還。呂布勸令進，遂入門。肅以戟刺之，卓衷甲不入，傷臂墯車，顧大呼曰：「呂布何在？」布曰：「有詔討賊臣。」卓大罵曰：「庸狗敢如是邪！」布應聲持矛刺卓，趣兵斬之。<span class="style7">趣音促。九州春秋曰：「布素使秦誼、陳衞、李黑等偽作宮門衞士，持長戟。卓到宮門，黑等以長戟俠叉卓車，或叉其馬。卓驚呼布，布素施鎧於衣中，持矛，即應聲刺卓，墜於車。」</span>主簿田儀<span class="style7">九州春秋「儀」字作「景」。</span>及卓倉頭前赴其尸，布又殺之。馳齎赦書，以令宮陛內外。士卒皆稱萬歲，百姓歌舞於道。長安中士女賣其珠玉衣裝市酒肉相慶者，填滿街肆。使皇甫嵩攻卓弟旻於郿塢，殺其母妻男女，盡滅其族。<span class="style7">英雄記曰：「卓母年九十，走至塢門，曰：『乞脫我死。』即時斬首。」</span>乃尸卓於市。天時始熱，卓素充肥，脂流於地。守尸吏然火置卓臍中，光明達曙，如是積日。諸袁門生又聚董氏之尸，焚灰揚之於路。塢中珍藏有金二三萬斤，銀八九萬斤，錦綺繢縠紈素竒玩，積如丘山。</p>
                  <p>初，卓以牛輔子壻，素所親信，使以兵屯陝。輔分遣其校尉李傕、郭汜、張濟將步騎數萬，<span class="style7">英雄記：「傕，北地人。」劉艾獻帝紀曰：「傕字稚然。汜，張掖人。」</span>擊破河南尹朱儁於中牟。因掠陳留、潁川諸縣，殺略男女，所過無復遺類。呂布乃使李肅以詔命至陝討輔等，輔等逆與肅戰，肅敗走弘農，布誅殺之。其後牛輔營中無故大驚，輔懼，乃齎金寶踰城走。左右利其貨，斬輔，送首長安。<span class="style7">獻帝紀曰：「輔帳下支胡赤兒等，素待之過急，盡以家寶與之，自帶二十餘餅金、大白珠瓔。胡謂輔曰：『城北已有馬，可去也。』以繩繫輔腰，踰城懸下之，未及地丈許放之，輔傷腰不能行，諸胡共取其金并珠，斬首詣長安。」</span></p>
                  <p>傕、汜等以王允、呂布殺董卓，故忿怒并州人，并州人其在軍者男女數百人，皆誅殺之。牛輔旣敗，衆無所依，欲各散去。傕等恐，乃先遣使詣長安，求乞赦免。王允以為一歲不可再赦，不許之。傕等益懷憂懼，不知所為。武威人賈詡時在傕軍，說之曰：<span class="style7">魏志曰：「卓之入洛陽，詡以太尉掾為平津尉，遷討虜校尉。」牛輔屯陝，詡在輔軍。輔旣死，故詡在傕軍。</span>「聞長安中議欲盡誅涼州人，諸君若弃軍單行，則一亭長能束君矣。不如相率而西，以攻長安，為董公報仇。事濟，奉國家以正天下；若其不合，走未後也。」傕等然之，各相謂曰：「京師不赦我，我當以死決之。若攻長安剋，則得天下矣；不剋，則鈔三輔婦女財物，西歸鄉里，尚可延命。」衆以為然，於是共結盟，率軍數千，晨夜西行。王允聞之，乃遣卓故將胡軫、徐榮擊之於新豐。<span class="style7">九州春秋曰：「胡文才、楊整脩皆涼州人，王允素所不善也。及李傕之叛，乃召文才、整脩，使東曉喻之。不假借以溫顏，謂曰：『關東鼠子欲何為乎？卿往曉之。』於是二人往，實召兵而還。」</span>榮戰死，軫以衆降。傕隨道收兵，比至長安，已十餘萬，與卓故部曲樊稠、李蒙等合，<span class="style7">袁宏紀曰：「蒙後為傕所殺。」</span>圍長安。城峻不可攻，守之八日，呂布軍有叟兵內反，<span class="style7">叟兵即蜀兵也。漢代謂蜀為叟。</span>引傕衆得入。城潰，放兵虜掠，死者萬餘人。殺衞尉种拂等。呂布戰敗出奔。王允奉天子保宣平城門樓上。<span class="style7">三輔黃圖曰：「長安城東面北頭門號宣平門。」</span>於是大赦天下。李傕、郭汜、樊稠等皆為將軍。<span class="style7">袁山松書曰「允謂傕等曰：『臣無作威作福，將軍乃放縱，欲何為乎？』傕等不應。自拜署傕為揚武將軍，汜為揚烈將軍，樊稠等皆為中郎將」也。</span>遂圍門樓，共表請司徒王允出，問「太師何罪」？允窮蹙乃下，後數日見殺。傕等葬董卓於郿，并收董氏所焚尸之灰，合斂一棺而葬之。葬日，大風雨，霆震卓墓，流水入藏，漂其棺木。<span class="style7">獻帝起居注曰：「冢戶開，大風暴雨，水土流入，抒出之。棺向入，輒復風雨，水溢郭戶，如此者三四。冢中水半所，稠等共下棺，天風雨益暴甚，遂閉戶。戶閉，大風復破其冢。」</span></p>
                  <p>傕又遷車騎將軍，開府，領司隷校尉，假節。汜後將軍，稠右將軍，張濟為鎮東將軍，並封列侯。傕、汜、稠共秉朝政。濟出屯弘農。以賈詡為左馮翊，欲侯之。詡曰：「此救命之計，何功之有！」固辭乃止。更以為尚書典選。</p>
                  <p>明年夏，大雨晝夜二十餘日，漂沒人庶，又風如冬時。帝使御史裴茂訊詔獄，原繫者二百餘人。其中有為傕所枉繫者，傕恐茂赦之，乃表奏茂擅出囚徒，疑有姦故，請收之。詔曰：「災異屢降，陰雨為害，使者銜命宣布恩澤，原解輕微，庶合天心。欲釋冤結而復罪之乎！一切勿問。」</p>
                  <p>初，卓之入關，要韓遂、馬騰共謀山東。<span class="style7">獻帝傳曰：「騰父平，扶風人。為天水蘭干尉，失官，遂留隴西，與羌雜居。家貧無妻，遂取羌女，生騰。」</span>遂、騰見天下方亂，亦欲倚卓起兵。興平元年，馬騰從隴右來朝，進屯霸橋。時騰私有求於傕，不獲而怒，遂與侍中馬宇、右中郎將劉範、<span class="style7">焉之子。</span>前涼州刺史种劭、中郎將杜稟合兵攻傕，<span class="style7">獻帝紀曰：「稟與賈詡有隙，脅扶風吏人為騰守槐里，欲共攻傕。傕令樊稠及兄子利數萬人攻圍槐里，夜梯城，城陷，斬稟梟首。」</span>連日不決。韓遂聞之，乃率衆來欲和騰、傕，旣而復與騰合。傕使兄子利共郭汜、樊稠與騰等戰於長平觀下。<span class="style7">前書音義曰：「長平，阪名也，在池陽南。有長平觀，去長安五十里。」</span>遂、騰敗，斬首萬餘級，种劭、劉範等皆死。遂、騰走還涼州，稠等又追之。韓遂使人語稠曰：「天下反覆未可知，相與州里，今雖小違，要當大同，欲共一言。」乃駢馬交臂相加，<span class="style7">駢，並也。</span>笑語良乆。軍還，利告傕曰：「樊、韓駢馬笑語，不知其辭，而意愛甚密。」於是傕、稠始相猜疑。猶加稠及郭汜開府，與三公合為六府，皆參選舉。<span class="style7">獻帝起居注曰：「傕等各欲用其所舉，若壹違之，便忿憤恚怒。主者患之，乃以次第用其所舉，先從傕起，汜次之，稠次之。三公所舉，終不見用。」</span></p>
                  <p>時長安中盜賊不禁，白日虜掠，傕、汜、稠乃參分城內，各備其界，猶不能制，而其子弟縱橫，侵暴百姓。是時穀一斛五十萬，豆麥二十萬，人相食啖，<span class="style7">啖音徒敢反。</span>白骨委樍，臭穢滿路。帝使侍御史侯汶<span class="style7">音問。</span>出太倉米豆為飢人作糜，經日而死者無降。帝疑賦卹有虛，<span class="style7">賦，布也。卹，憂也。</span>乃親於御前自加臨檢。旣知不實，使侍中劉艾出讓有司。於是尚書令以下皆詣省閣謝，奏收侯汶考實。詔曰：「未忍致汶于理，可杖五十。」自是後多得全濟。</p>
                  <p>明年春，傕因會刺殺樊稠於坐，<span class="style7">獻帝紀曰：「傕見稠果勇而得衆心，疾害之，醉酒，潛使外生騎都尉胡封於坐中拉殺稠。」</span>由是諸將各相疑異，傕、汜遂復理兵相攻。<span class="style7">袁宏紀曰「李傕數設酒請汜，或留汜止宿。汜妻懼與傕婢妾私而奪己愛，思有以離閒之。會傕送饋，汜妻乃以豉為藥。汜將食，妻曰：『食從外來，儻或有故？』遂摘藥示之，曰：『一栖不兩雄，我固疑將軍之信李公也。』他日傕請汜，大醉，汜疑傕藥之，絞糞汁飲之乃解，於是遂相猜疑」也。</span>安西將軍楊定者，故卓部曲將也。懼傕忍害，乃與汜合謀迎天子幸其營。傕知其計，即使兄子暹<span class="style7">音纖。</span>將數千人圍宮。以車三乘迎天子、皇后。太尉楊彪謂暹曰：「古今帝王，無在人臣家者。諸君舉事，當上順天心，柰何如是！」暹曰：「將軍計決矣。」帝於是遂幸傕營，彪等皆徒從。亂兵入殿，掠宮人什物，傕又徙御府金帛乘輿器服，而放火燒宮殿官府居人悉盡。帝使楊彪與司空張喜等十餘人和傕、汜，汜不從，遂質留公卿。彪謂汜曰：「將軍達人閒事，柰何君臣分爭，一人劫天子，一人質公卿，此可行邪？」汜怒，欲手刃彪。彪曰：「卿尚不奉國家，吾豈求生邪！」左右多諫，汜乃止。遂引兵攻傕，矢及帝前，<span class="style7">獻帝紀曰：「汜與傕將張苞、張龍謀誅傕，汜將兵夜攻傕門。候開門內汜兵，苞等燒屋，火不然。汜兵弓弩並發，矢及天子樓帷簾中。」</span>又貫傕耳。傕將楊奉本白波賊帥，乃將兵救傕，於是汜衆乃退。</p>
                  <p>是日，傕復移帝幸其北塢，唯皇后、宋貴人俱。傕使校尉監門隔絕內外。<span class="style7">獻帝紀曰：「傕令門設反關，校尉守察。盛夏炎暑，不能得冷水，飢渴流離。上以前移宮人及侍臣，不得以穀米自隨，入門有禁防，不得出市，困乏，使就傕索粳米五斛，牛骨五具，欲為食賜宮人左右。傕不與米，取乆牛肉牛骨給，皆已臭蟲，不可啖食。」</span>尋復欲徙帝於池陽黃白城，<span class="style7">池陽，縣，故城在今涇陽縣西北。</span>君臣惶懼。司徒趙溫深解譬之，乃止。詔遣謁者僕射皇甫酈和傕、汜。酈先譬汜，汜即從命。又詣傕，傕不聽。曰：「郭多，盜馬虜耳，何敢欲與我同邪！必誅之。君觀我方略士衆，足辦郭多不？多又劫質公卿。所為如是，而君苟欲左右之邪！」<span class="style7">左右，助也，音佐又。</span>汜一名多。酈曰：「今汜質公卿，而將軍脅主，誰輕重乎？」傕怒，呵遣酈，因令虎賁王昌追殺之。昌偽不及，酈得以免。傕乃自為大司馬。<span class="style7">獻帝起居注曰：「傕性喜鬼怪左道之術，常有道人及女巫歌謳擊鼓下神祭，六丁符劾厭勝之具，無所不為。又於朝廷省門外為董卓作神坐，數以牛羊祠之。天子使左中郎將李國持節拜傕為大司馬，在三公之右。傕自以為得鬼神之助，乃厚賜諸巫。」</span>與郭汜相攻連月，死者以萬數。</p>
                  <p>張濟自陝來和解二人，仍欲遷帝權幸弘農。帝亦思舊京，因遣使敦請傕求東歸，十反乃許。<span class="style7">袁宏紀曰：「濟使太官令孫篤、校尉張式宣諭十反。」</span>車駕即日發邁。<span class="style7">獻帝起居注曰：「初，天子出，到宣平門，當度橋，汜兵數百人遮橋曰：『是天子非？』車不得前。傕兵數百人皆持大戟在乘輿車前，侍中劉艾大呼云：『是天子也！』使侍中楊琦高舉車帷。帝言諸兵：『汝却，何敢迫近至尊邪！』汜等兵乃却。旣度橋，士衆咸稱萬歲。」</span>李傕出屯曹陽。以張濟為驃騎將軍，復還屯陝。遷郭汜車騎將軍，楊定後將軍，楊奉興義將軍。又以故牛輔部曲董承為安集將軍。<span class="style7">蜀志曰：「承，獻帝舅也。」裴松之注曰：「承，靈帝母太后之姪。」</span>汜等並侍送乘輿。汜遂復欲脅帝幸郿，定、奉、承不聽。汜恐變生，乃弃軍還就李傕。車駕進至華陰。<span class="style7">帝王紀曰：「帝以尚書郎郭溥喻汜，汜以屯部未定，乞須留之。溥因罵汜曰：『卿真庸人賤夫，為國上將，今天子有命，何須留之？吾不忍見卿所行，請先殺我，以章卿惡。』汜得溥言切，意乃少喻。」</span>寧輯將軍段煨乃具服御及公卿以下資儲，請帝幸其營。初，楊定與煨有隙，遂誣煨欲反，乃攻其營，十餘日不下。<span class="style7">袁宏紀曰：「煨與楊定有隙，煨迎乘輿，不敢下馬，揖馬上。侍中种輯素與定親，乃言曰：『段煨欲反。』上曰：『煨屬來迎，何謂反？』對曰：『迎不至界，拜不下馬，其色變，必有異心。』太尉楊彪等曰：『煨不反，臣等敢以死保，車駕可幸其營。』董承、楊定言曰：『郭汜今且將七百騎來入煨營。』天子信之，遂露次於道南，奉、承、定等功也。」</span>而煨猶奉給御膳，稟贍百官，終無二意。</p>
                  <p>李傕、郭汜旣悔令天子東，乃來救段煨，因欲劫帝而西，楊定為汜所遮，亡奔荊州。而張濟與楊奉、董承不相平，乃反合傕、汜，共追乘輿，大戰於弘農東澗。承、奉軍敗，百官士卒死者不可勝數，皆弃其婦女輜重，御物符策典籍，略無所遺。<span class="style7">獻帝傳曰：「掠婦女衣被，遲違不時解，即斫刺之。有美髮者斷取。凍死及嬰兒隨流而浮者塞水。」</span>射聲校尉沮儁被創墜馬。李傕謂左右曰：「尚可活不？」儁罵之曰：「汝等凶逆，逼迫天子，亂臣賊子，未有如汝者！」傕使殺之。<span class="style7">袁山松書曰：「儁年二十五，其督戰訾寶負其屍而瘞之。」</span>天子遂露次曹陽。承、奉乃譎傕等與連和，而密遣閒使至河東，招故白波帥李樂、韓暹、胡才及南匈奴右賢王去卑，並率其衆數千騎來，與承、奉共擊傕等，大破之，斬首數千級，乘輿乃得進。董承、李樂擁衞左右，胡才、楊奉、韓暹、去卑為後距。傕等復來戰，奉等大敗，死者甚於東澗。自東澗兵相連綴四十里中，方得至陝，乃結營自守。時殘破之餘，虎賁羽林不滿百人，皆有離心。承、奉等夜乃潛議過河，<span class="style7">袁宏紀曰：「傕、汜繞營叫呼，吏士失色，各有分散意。李樂懼，欲令車駕御舡過砥柱，出盟津。楊彪曰：『臣弘農人也。自此以東，有三十六難，非萬乘所當登。』宗正劉艾亦曰：『臣前為陝令，知其危險。舊故河師，猶時有傾危，況今無師。太尉所慮是也。』」</span>使李樂先度具舟舡，舉火為應。帝步出營，臨河欲濟，岸高十餘丈，乃以絹縋而下。<span class="style7">縋音直類反。</span>餘人或匍匐岸側，或從上自投，死亡傷殘，不復相知。爭赴舡者，不可禁制，董承以戈擊披之，斷手指於舟中者可掬。同濟唯皇后、宋貴人、<span class="style7">宋貴人名都，常山太守泓之女也。見獻帝起居注。</span>楊彪、董承及后父執金吾伏完等數十人。其宮女皆為傕兵所掠奪，凍溺死者甚衆。旣到大陽，<span class="style7">大陽，縣，屬河東郡。前書音義曰「在大河之陽」也。即今陝州河北縣是也。十三州記曰：「傅巖在其界，今住穴尚存。」</span>止於人家，然後幸李樂營。百官飢餓，河內太守張楊<span class="style7">魏志曰：「楊字稚叔，雲中人。」</span>使數千人負米貢餉。帝乃御牛車，因都安邑。河東太守王邑奉獻綿帛，悉賦公卿以下。封邑為列侯，<span class="style7">邑字文都，北地涇陽人，鎮北將軍。見同歲名。</span>拜胡才征東將軍，張楊為安國將軍，皆假節、開府。其壘壁羣豎，競求拜職，刻印不給，至乃以錐畫之。或齎酒肉就天子燕飲。<span class="style7">魏志曰「乘輿時居棘籬中，門戶無關閉，天下與羣臣會，兵士伏籬上觀，互相鎮壓以為笑。諸將或遣婢詣省問，或齎酒送天子，侍中不通，喧呼罵詈」也。</span>又遣太僕韓融至弘農，與傕、汜等連和。傕乃放遣公卿百官，頗歸宮人婦女及乘輿器服。</p>
                  <p>初，帝入關，三輔戶口尚數十萬，自傕汜相攻，天子東歸後，長安城空四十餘日，強者四散，羸者相食，二三年閒，關中無復人跡。建安元年春，諸將爭權，韓暹遂攻董承，承奔張楊，楊乃使承先繕修洛宮。七月，帝還至洛陽，幸楊安殿。張楊以為己功，故因以「楊」名殿。<span class="style7">獻帝起居注曰：「舊時宮殿悉壞，倉卒之際，拾摭故瓦材木，工匠無法度之制，所作並無足觀也。」</span>乃謂諸將曰：「天子當與天下共之，朝廷自有公卿大臣，楊當出扞外難，何事京師？」遂還野王。楊奉亦出屯梁。乃以張楊為大司馬，楊奉為車騎將軍，韓暹為大將軍，領司隷校尉，皆假節鉞。暹與董承並留宿衞。</p>
                  <p>暹矜功恣睢，<span class="style7">恣睢，自任用之貌。睢音火季反。</span>干亂政事，董承患之，潛召兖州牧曹操。操乃詣闕貢獻，稟公卿以下，因奏韓暹、張楊之罪。暹懼誅，單騎奔楊奉。帝以暹、楊有翼車駕之功，詔一切勿問。於是封衞將軍董承、輔國將軍伏完等十餘人為列侯，贈沮儁為弘農太守。<span class="style7">袁宏紀曰：「誅議郎侯祈、尚書馮碩、侍中臺崇，討有罪也。封衞將軍董承、輔國將軍伏完、侍中丁沖、种輯、尚書僕射鍾繇、尚書郭溥、御史中丞董芬、彭城相劉艾、馮翊韓斌、東郡太守楊衆、議郎羅邵、伏德、趙蕤為列侯，賞有功也。贈射聲校尉沮儁為弘農太守，旌死節也。」</span>曹操以洛陽殘荒，遂移帝幸許。楊奉、韓暹欲要遮車駕，不及，曹操擊之，<span class="style7">獻帝春秋曰：「車駕出洛陽，自轘轅而東，楊奉、韓暹引軍追之。輕騎旣至，操設伏兵要於陽城山峽中，大敗之。」</span>奉、暹奔袁術，遂縱暴楊、徐閒。明年，左將軍劉備誘奉斬之。暹懼，走還并州，道為人所殺。<span class="style7">九州春秋曰：「暹失奉，孤特，與千餘騎欲歸并州，為張宣所殺。」</span>胡才、李樂留河東，才為怨家所害，樂自病死。張濟飢餓，出至南陽，攻穰，戰死。郭汜為其將伍習所殺。</p>
                  <p>三年，使謁者僕射裴茂詔關中諸將段煨等討李傕，夷三族。<span class="style7">典略曰：「傕頭至，有詔高縣之。」</span>以段煨為安南將軍，封閺鄉侯。<span class="style7">闅鄉，今虢州縣也。說文「闅」，今作「閿」，流俗誤也。</span></p>
                  <p>四年，張楊為其將楊醜所殺。<span class="style7">魏志曰：「楊素與呂布善。曹公之圍布，楊欲救之不能，乃出兵東巿，遙為之埶。其將楊醜殺楊以應曹公。」</span>以董承為車騎將軍，開府。</p>
                  <p>自都許之後，權歸曹氏，天子緫己，百官備員而已。帝忌操專偪，乃密詔董承，使結天下義士共誅之。承遂與劉備同謀，未發，會備出征，承更與偏將軍王服、長水校尉种輯、議郎吳碩結謀。事泄，承、服、輯、碩皆為操所誅。</p>
                  <p>韓遂與馬騰自還涼州，更相戰爭，乃下隴據關中。操方事河北，慮其乘閒為亂，七年，乃拜騰征南將軍，遂征西將軍，並開府。後徵段煨為大鴻臚，病卒。復徵馬騰為衞尉，封槐里侯。騰乃應召，而留子超領其部曲。十六年，超與韓遂舉關中背曹操，操擊破之，遂、超敗走，騰坐夷三族。超攻殺涼州刺史韋康，<span class="style7">太僕端之子也。弟誕，魏光祿大夫。</span>復據隴右。十九年，天水人楊阜破超，<span class="style7">魏志曰：「阜字義山，天水兾人也。韋康以為別駕。馬超率萬餘人攻兾城，阜率國士大夫及宗族子弟勝兵者千餘人，使弟岳於城上作偃月營，與超接戰。自正月至八月拒守，而救兵不至。超入，拘岳於兾，殺刺史太守。阜內有報超之志，而未得其便。外兄姜敘屯歷城，阜少長詣敘家，見敘母，說前在兾中時事，歔欷悲甚。敘曰：『何為爾？』阜曰：『守城不能完，君亡不能死，亦何面目以視息天下？』時敘母慨然勑從阜計。超聞阜等兵起，自將出襲歷城，得敘母。敘母罵之曰：『若背父之逆子，殺君之桀賊，天地豈乆容，敢以面目視人乎？』超怒，殺之。阜與戰，身被五創，宗族昆季死者七人，超遂南奔張魯。」</span>超奔漢中，降劉備。<span class="style7">蜀志曰：「超字孟起。旣奔漢中，聞備圍劉璋於成都，密書請降。備遣迎超，將兵徑到城下。漢中震怖，璋即稽首。」</span>韓遂走金城羌中，為其帳下所殺。初，隴西人宗建在枹罕，自稱「河首平漢王」，<span class="style7">建以居河上流，故稱「河首」也。</span>署置百官三十許年。曹操因遣夏侯淵擊建，斬之，涼州悉平。<span class="style7">魏志曰：「泉字妙才，沛國人也，為征西護軍，魏太祖使帥諸將討建，拔之。」</span></p>
                  <p>論曰：董卓初以虓闞為情，<span class="style7">詩大雅曰：「闞如虓虎。」毛傳曰：「虎怒之貌也。」</span>因遭崩剝之埶，<span class="style7">剝猶亂也。左傳曰：「天實剝亂。」</span>故得蹈藉彝倫，毀裂畿服。<span class="style7">彝，常也。倫，理也。書云：「我不知其彝倫攸敘。」左傳曰：「裂冠毀冕。」畿謂王畿也。服，九服也。</span>夫以刳肝斮趾之性，<span class="style7">刳，剖也。斮，斬也。紂刳剔孕婦，剖比干之心，斮朝涉之脛。</span>則羣生不足以厭其快，然猶折意縉紳，遟疑陵奪，<span class="style7">折，屈也。謂忍性屈情，擢用鄭泰、蔡邕、何顒、荀爽等。</span>尚有盜竊之道焉。<span class="style7">莊子曰：「跖之徒問於跖曰：『盜亦有道乎？』跖曰：『何適無有邪？夫妄意室中之藏，聖也；入先，勇也；出後，義也；知可否，智也；分均，仁也：五者不備而能成大盜者，天下未之有也。』」</span>及殘寇乘之，<span class="style7">殘寇謂傕、汜等。</span>倒山傾海，崑岡之火，自茲而焚，<span class="style7">書曰：「火炎崑岡，玉石俱焚。」</span>版蕩之篇，於焉而極。<span class="style7">詩大雅曰：「上帝版版，下人卒癉。」毛萇注：「版，反也。癉，病也。言厲王為政，反先王之道，下人盡病也。」又蕩之什曰：「蕩蕩上帝，下人之辟，疾威上帝，其命多辟。」鄭玄注云：「蕩蕩，法度廢壞之貌。」</span>嗚呼，人之生也難矣！<span class="style7">左傳曰：「人生實難，其有不獲死乎？」</span>天地之不仁甚矣！<span class="style7">老子曰：「天地不仁，以萬物為芻狗。」</span></p>
                  <p>贊曰：百六有會，<span class="style7">前書音義曰：「四千五百歲為一元，一元之中有九戹，陽戹五，陰戹四。陽為旱，陰為水。」初入元百六歲有陽戹，故曰「百六之會」。</span>過、剝成災。<span class="style7">易曰大過：「棟撓，本末弱也。」剝：「不利有攸往，小人長也。」</span>董卓滔天，<span class="style7">滔，漫也。書曰：「象龔滔天。」</span>干逆三才。方夏崩沸，<span class="style7">方，四方；夏，華夏也。詩小雅云：「百川沸騰，山冢崒崩。」</span>皇京烟埃。無禮雖及，餘祲遂廣。<span class="style7">左傳曰：「多行無禮，必自及。」</span>矢延王輅，兵纏魏象。<span class="style7">周禮巾車氏掌王之五輅。纏，遶也。魏象，闕也。</span>區服傾回，人神波蕩。</p>
                  <hr />
  </div>
		 <div class="next1"><a href="071.htm">上卷</a> / <a href="a03.htm">後漢書目錄</a> / <a href="073.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

