<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷七十三‧列傳第六十三</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷七十三 ‧ 列傳第六十三</span>   
    <hr />
                  <p class="style11">劉虞　公孫瓚　陶謙</p>
                  <p>劉虞字伯安，東海郯人也。<span class="style7">謝承書曰：「虞父舒，丹陽太守。虞通五經，東海恭王之後。」</span>祖父嘉，光祿勳。虞初舉孝廉，稍遷幽州刺史，民夷感其德化，自鮮卑、烏桓、夫餘、穢貊之輩，皆隨時朝貢，無敢擾邊者，百姓歌恱之。公事去官。中平初，黃巾作亂，攻破兾州諸郡，拜虞甘陵相，綏撫荒餘，以蔬儉率下。遷宗正。</p>
                  <p>後車騎將軍張溫討賊邊章等，發幽州烏桓三千突騎，而牢稟逋懸，<span class="style7">前書音義曰：「牢，賈直也。」稟，食也。言軍糧不續也。</span>皆畔還本國。前中山相張純私謂前太山太守張舉曰：「今烏桓旣畔，皆願為亂，涼州賊起，朝廷不能禁。又洛陽人妻生子兩頭，此漢祚衰盡，天下有兩主之徵也。子若與吾共率烏桓之衆以起兵，庶幾可定大業。」舉因然之。四年，純等遂與烏桓大人共連盟，攻薊下，燔燒城郭，虜略百姓，殺護烏桓校尉箕稠、右北平太守劉政、遼東太守陽終等，衆至十餘萬，屯肥如。<span class="style7">肥如，縣，屬遼西郡，故城在今平州。</span>舉稱「天子」，純稱「彌天將軍安定王」，移書州郡，云舉當代漢，告天子避位，勑公卿奉迎。純又使烏桓峭王等<span class="style7">峭音七笑反。</span>步騎五萬，入青兾二州，攻破清河、平原，殺害吏民。朝廷以虞威信素著，恩積北方，明年，復拜幽州牧。虞到薊，罷省屯兵，務廣恩信。遣使告峭王等以朝恩寬弘，開許善路。又設賞購舉、純。舉、純走出塞，餘皆降散。純為其客王政所殺，送首詣虞。靈帝遣使者就拜太尉，封容丘侯。<span class="style7">容丘，縣，屬東海郡。</span></p>
                  <p>及董卓秉政，遣使者授虞大司馬，進封襄賁侯。初平元年，復徵代袁隗為太傅。道路隔塞，王命竟不得達。舊幽部應接荒外，資費甚廣，歲常割青、兾賦調二億有餘，以給足之。時處處斷絕，委輸不至，而虞務存寬政，勸督農植，開上谷胡巿之利，通漁陽鹽鐵之饒，民恱年登，穀石三十。青、徐士庶避黃巾之難歸虞者百餘萬口，皆收視溫恤，為安立生業，流民皆忘其遷徙。虞雖為上公，天性節約，敝衣繩履，食無兼肉，遠近豪俊夙僭奢者，<span class="style7">夙猶舊也。</span>莫不改操而歸心焉。</p>
                  <p>初，詔令公孫瓚討烏桓，受虞節度。瓚但務會徒衆以自強大，而縱任部曲，頗侵擾百姓，而虞為政仁愛，念利民物，由是與瓚漸不相平。二年，兾州刺史韓馥、勃海太守袁紹及山東諸將議，以朝廷幼沖，<span class="style7">時獻帝年十歲。</span>逼於董卓，遠隔關塞，不知存否，以虞宗室長者，欲立為主。乃遣故樂浪太守張岐等齎議，上虞尊號。虞見岐等，厲色叱之曰：「今天下崩亂，主上蒙塵。<span class="style7">左傳曰，周襄王出奔于鄭，魯臧文仲曰：「天子蒙塵于外。」</span>吾被重恩，未能清雪國恥。諸君各據州郡，宜共勠力，<span class="style7">說文曰：「勠力，并力也。」左傳曰：「勠力同心。」音力凋反，又音六。</span>盡心王室，而反造逆謀，以相垢誤邪！」固拒之。馥等又請虞領尚書事，承制封拜，復不聽。遂收斬使人。於是選掾右北平田疇、從事鮮于銀<span class="style7">魏志曰：「疇字子春，右北平無終人。好讀書，善擊劔。劉虞署為從事。太祖北征烏桓，令疇將衆上徐無，出盧龍，歷平剛，登白狼堆。去柳城二百餘里，虜乃驚，太祖與戰，大斬獲，論功封疇。疇上疏自陳，太祖令夏侯惇喻之。疇曰：『豈可賣盧龍塞以易賞祿哉？』」</span>蒙險閒行，奉使長安。獻帝旣思東歸，見疇等大恱。時虞子和為侍中，因此遣和潛從武關出，告虞將兵來迎。道由南陽，後將軍袁術聞其狀，遂質和，使報虞遣兵俱西。虞乃使數千騎就和奉迎天子，而術竟不遣之。</p>
                  <p>初，公孫瓚知術詐，固止虞遣兵，虞不從，瓚乃陰勸術執和，使奪其兵，自是與瓚仇怨益深。和尋得逃術還北，復為袁紹所留。瓚旣累為紹所敗，而猶攻之不已，虞患其黷武，<span class="style7">黷猶慢也，數也。尚書曰「黷于祭祀」也。</span>且慮得志不可復制，固不許行，而稍節其稟假。瓚怒，屢違節度，又復侵犯百姓。虞所賚賞典當胡夷，<span class="style7">當音丁浪反。</span>瓚數抄奪之。積不能禁，乃遣驛使奉章陳其暴掠之罪，瓚亦上虞稟糧不周，二奏交馳，互相非毀，朝廷依違而已。瓚乃築京於薊城以備虞。<span class="style7">京，高丘也，言高築丘壘以備虞焉。解見獻帝紀。</span>虞數請瓚，輒稱病不應。虞乃密謀討之，以告東曹掾右北平魏攸。攸曰：「今天下引領，以公為歸，謀臣爪牙，不可無也。瓚文武才力足恃，雖有小惡，固宜容忍。」虞乃止。</p>
                  <p>頃之攸卒，而積忿不已。四年冬，遂自率諸屯兵衆合十萬人以攻瓚。將行，從事代郡程緒免冑而前曰：「公孫瓚雖有過惡，而罪名未正。明公不先告曉使得改行，而兵起蕭牆，非國之利。加勝敗難保，不如駐兵，以武臨之，瓚必悔禍謝罪，所謂不戰而服人者也。」虞以緒臨事沮議，遂斬之以徇。戒軍士曰：「無傷餘人，殺一伯珪而已。」時州從事公孫紀者，瓚以同姓厚待遇之。紀知虞謀而夜告瓚。瓚時部曲放散在外，倉卒自懼不免，乃掘東城欲走。虞兵不習戰，又愛人廬舍，勑不聽焚燒，急攻圍不下。瓚乃簡募銳士數百人，因風縱火，直衝突之。虞遂大敗，與官屬北奔居庸縣。<span class="style7">居庸縣屬上谷郡，有關。</span>瓚追攻之，三日城陷，遂執虞并妻子還薊，猶使領州文書。會天子遣使者段訓增虞封邑，督六州事；拜瓚前將軍，封易侯，假節督幽、并、青、兾。瓚乃誣虞前與袁紹等欲稱尊號，脅訓斬虞於薊市。先坐而呪曰：「若虞應為天子者，天當風雨以相救。」時旱埶炎盛，遂斬焉。傳首京師，故吏尾敦於路劫虞首歸葬之。<span class="style7">尾敦，姓名。</span>瓚乃上訓為幽州刺史。虞以恩厚得衆，懷被北州，百姓流舊，莫不痛惜焉。</p>
                  <p>初，虞以儉素為操，冠敝不改，乃就補其穿。及遇害，瓚兵搜其內，而妻妾服羅紈，盛綺飾，時人以此疑之。和後從袁紹報瓚云。</p>
                  <p>公孫瓚字伯珪，遼西令支人也。<span class="style7">令音力定反。支音巨移反。</span>家世二千石。瓚以母賤，遂為郡小吏。為人美姿貌，大音聲，言事辯慧。<span class="style7">典略曰：「瓚性辯慧，每白事，常兼數曹，無有忘誤。」</span>太守竒其才，以女妻之。<span class="style7">魏志曰：「侯太守妻之以女。」</span>後從涿郡盧植學於緱氏山中，略見書傳。舉上計吏。太守劉君坐事檻車徵，官法不聽吏下親近，瓚乃改容服，詐稱侍卒，身執徒養，御車到洛陽。太守當徙日南，瓚具豚酒於北芒上，祭辭先人，酹觴祝曰：「昔為人子，今為人臣，當詣日南。日南多瘴氣，恐或不還，便當長辭墳塋。」慷慨悲泣，再拜而去，觀者莫不歎息。旣行，於道得赦。</p>
                  <p>瓚還郡，舉孝廉，除遼東屬國長史。甞從數十騎出行塞下，卒逢鮮卑數百騎。瓚乃退入空亭，約其從者曰：「今不奔之，則死盡矣。」乃自持兩刃矛，馳出衝賊，殺傷數十人，瓚左右亦亡其半，遂得免。</p>
                  <p>中平中，以瓚督烏桓突騎，車騎將軍張溫討涼州賊。<span class="style7">賊即邊章等。</span>會烏桓反畔，與賊張純等攻擊薊中，瓚率所領追討純等有功，遷騎都尉。張純復與畔胡丘力居等寇漁陽、河閒、勃海，入平原，多所殺略。瓚追擊戰於屬國石門，<span class="style7">石門，山名，在今營州柳城縣西南。</span>虜遂大敗，弃妻子踰塞走，悉得其所略男女。瓚深入無繼，反為丘力居等所圍於遼西管子城，二百餘日，糧盡食馬，馬盡煑弩楯，力戰不敵，乃與士卒辭訣，各分散還。時多雨雪，隊阬死者十五六，虜亦飢困，遠走柳城。詔拜瓚降虜校尉，封都亭侯，復兼領屬國長史。職統戎馬，連接邊寇。每聞有警，瓚輒厲色憤怒，如赴讎敵，望塵奔逐，或繼之以夜戰。虜識瓚聲，憚其勇，莫敢抗犯。</p>
                  <p>瓚常與善射之士數十人，皆乘白馬，以為左右翼，自號「白馬義從」。烏桓更相告語，避白馬長史。乃畫作瓚形，馳騎射之，中者咸稱萬歲。虜自此之後，遂遠竄塞外。</p>
                  <p>瓚志埽滅烏桓，而劉虞欲以恩信招降，由是與虞相忤。初平二年，青、徐黃巾三十萬衆入勃海界，欲與黑山合。瓚率步騎二萬人，逆擊於東光南，<span class="style7">東光，今滄州縣。</span>大破之，斬首三萬餘級。賊弃其車重數萬兩，奔走度河。瓚因其半濟薄之，賊復大破，死者數萬，流血丹水，收得生口七萬餘人，車甲財物不可勝筭，威名大震。拜奮武將軍，封薊侯。</p>
                  <p>瓚旣諫劉虞遣兵就袁術，而懼術知怨之，乃使從弟越將千餘騎詣術自結。術遣越隨其將孫堅，擊袁紹將周昕，越為流矢所中死。瓚因此怒紹，遂出軍屯槃河，將以報紹。<span class="style7">槃即爾雅九河鉤槃之河也。其枯河在今滄州樂陵縣東南。</span>乃上疏曰：「臣聞皇羲已來，君臣道著，張禮以導人，設刑以禁暴。今車騎將軍袁紹，託承先軌，爵任崇厚，而性本淫亂，情行浮薄。昔為司隷，值國多難，太后承攝，何氏輔朝。<span class="style7">謂何進也。</span>紹不能舉直措枉，而專為邪媚，招來不軌，疑誤社稷，至令丁原焚燒孟津，<span class="style7">續漢書曰：「何進欲誅中常侍趙忠等，進乃詐令武猛都尉丁原放兵數千人，為賊於河內，稱『黑山伯』，上事以誅忠等為辭，燒平陰、河津莫府人舍，以怖動太后。」</span>董卓造為亂始。紹罪一也。卓旣無禮，帝主見質。紹不能開設權謀，以濟君父，而弃置節傳，<span class="style7">傳音丁戀反。</span>迸竄逃亡。忝辱爵命，背違人主，紹罪二也。紹為勃海，當攻董卓，而默選戎馬，不告父兄，至使太傅一門纍然同斃。<span class="style7">左傳曰：「兩釋纍囚。」杜預曰：「纍，繫也。」前書音義曰：「諸不以罪死曰纍。」斃，踣也。董卓恨紹起兵山東，乃誅紹叔父太傅隗，及宗族在京師者，盡誅滅之。</span>不仁不孝，紹罪三也。紹旣興兵，涉歷二載，不恤國難，廣自封植。乃多引資糧，專為不急，割刻無方，考責百姓，其為痛怨，莫不咨嗟。紹罪四也。逼迫韓馥，竊奪其州，矯刻金玉，以為印璽，每有所下，輒皁囊施檢，文稱詔書。<span class="style7">漢官儀曰：「凡章表皆啟封，其言密事得皁囊。」說文曰：「檢，書署也。」今俗謂之排，其字從「木」。</span>昔亡新僭侈，漸以即真。<span class="style7">亡新，王莽。</span>觀紹所擬，將必階亂。<span class="style7">階，梯也。詩曰：「職為亂階。」</span>紹罪五也。紹令星工伺望祥妖，<span class="style7">星工，善星者。</span>賂遺財貨，與共飲食，剋會期日，攻鈔郡縣。此豈大臣所當施為？紹罪六也。紹與故虎牙都尉劉勳，首共造兵，勳降服張楊，累有功効，而以小忿枉加酷害。信用讒慝，濟其無道，紹罪七也。故上谷太守高焉，故甘陵相姚貢，紹以貪惏，<span class="style7">惏音力含反。</span>橫責其錢，錢不備畢，二人并命。紹罪八也。春秋之義，子以母貴。<span class="style7">公羊傳曰「桓公幼而貴，隱公長而卑，子以母貴，母以子貴」也。</span>紹母親為傅婢，地實微賤，據職高重，享福豐隆。有苟進之志，無虛退之心，紹罪九也。又長沙太守孫堅，前領豫州刺史，遂能驅走董卓，埽除陵廟，忠勤王室，其功莫大。紹遣小將盜居其位，斷絕堅糧，不得深入，使董卓乆不服誅。紹罪十也。昔姬周政弱，王道陵遟，天子遷徙，諸侯背畔，故齊桓立柯會之盟，<span class="style7">春秋：「公會齊侯盟于柯。」公羊傳曰：「齊桓公之信著于天下，自柯之盟始也。」</span>晉文為踐土之會，<span class="style7">踐土，鄭地也。左傳，周襄王出居於鄭，晉文公重耳為踐土之會，率諸侯朝天子，以成霸功。</span>伐荊楚以致菁茅，<span class="style7">菁茅，靈茅，以供祭祀也。左傳曰僖四年，齊桓伐楚，責之曰：「爾貢苞茅不入，王祭不供，無以縮酒，寡人是徵。」</span>誅曹、衞以章無禮。<span class="style7">左傳僖二十八年，晉侯伐曹，假道于衞，衞人不許，還自河南濟，侵曹伐衞，責其無禮也。</span>臣雖闒茸，名非先賢，<span class="style7">闒猶下也。茸，細也。闒音吐盍反。昔音人勇反。</span>蒙被朝恩，負荷重任，職在鈇鉞，奉辭伐罪，<span class="style7">鈇音方于反。莝，刃也。鉞，斧也。</span>輒與諸將州郡共討紹等。若大事克捷，罪人斯得，<span class="style7">尚書：「周公東征，三年，罪人斯得。」</span>庶續桓文忠誠之效。」遂舉兵攻紹，於是兾州諸城悉畔從瓚。</p>
                  <p>紹懼，乃以所佩勃海太守印綬授瓚從弟範，遣之郡，欲以相結。而範遂背紹，領勃海兵以助瓚。瓚乃自署其將帥為青、兾、兖三州刺史，又悉置郡縣守令，與紹大戰於界橋。<span class="style7">橋名。解見獻帝紀。</span>瓚軍敗還薊。紹遣將崔巨業將兵數萬攻圍故安不下，退軍南還。瓚將步騎三萬人追擊於巨馬水，<span class="style7">水在幽州歸義縣界，自易州遒縣界流入。</span>大破其衆，死者七八千。乘勝而南，攻下郡縣，遂至平原，乃遣其青州刺史田揩據有齊地。紹復遣兵數萬與揩連戰二年，糧食並盡，士卒疲困，互掠百姓，野無青草。<span class="style7">左傳齊侯伐魯，語展喜曰：「室如懸罄，野無青草，何恃而不恐？」</span>紹乃遣子譚為青州刺史，揩與戰，敗退還。</p>
                  <p>是歲，瓚破禽劉虞，盡有幽州之地，猛志益盛。前此有童謠曰：「燕南垂，趙北際，中央不合大如礪，唯有此中可避世。」瓚自以為易地當之，遂徙鎮焉。<span class="style7">前書易縣屬涿郡，續漢志曰屬河閒。瓚所居易京故城在今幽州歸義縣南十八里。</span>乃盛修營壘，樓觀數十，臨易河，通遼海。</p>
                  <p>劉虞從事漁陽鮮于輔等，合率州兵，欲共報瓚。輔以燕國閻柔素有恩信，推為烏桓司馬。柔招誘胡漢數萬人，與瓚所置漁陽太守鄒丹戰于潞北，斬丹等四千餘級。烏桓峭王感虞恩德，率種人及鮮卑七千餘騎，共輔南迎虞子和，與袁紹將麴義合兵十萬，共攻瓚。興平二年，破瓚於鮑丘，<span class="style7">鮑丘，水名也，又名路水，在今幽州漁陽縣。</span>斬首二萬餘級。瓚遂保易京，開置屯田，稍得自支。相持歲餘，麴義軍糧盡，士卒飢困，餘衆數千人退走。瓚徼破之，盡得其車重。</p>
                  <p>是時旱蝗穀貴，民相食。瓚恃其才力，不恤百姓，記過忘善，睚眦必報，州里善士名在其右者，必以法害之。常言「衣冠皆自以職分富貴，不謝人惠」。故所寵愛，類多商販庸兒。所在侵暴，百姓怨之。於是代郡、廣陽、上谷、右北平各殺瓚所置長吏，復與輔、和兵合。瓚慮有非常，乃居於高京，以鐵為門。斥去左右，男人七歲以上不得入易門。專侍姬妾，其文簿書記皆汲而上之。令婦人習為大言聲，使聞數百步，以傳宣敎令。踈遠賔客，無所親信，故謀臣猛將稍有乖散。自此之後，希復攻戰。或問其故。瓚曰：「我昔驅畔胡於塞表，埽黃巾於孟津，當此之時，謂天下指麾可定。<span class="style7">九州春秋曰：「瓚曰：『始天下兵起，我謂唾掌而決。』」</span>至於今日，兵革方始，觀此非我所決，不如休兵力耕，以救凶年。兵法百樓不攻。今吾諸營樓樐千里，<span class="style7">「樐」即「櫓」字，見說文。釋名曰：「櫓，露也。上無覆屋。」</span>積穀三百萬斛，食此足以待天下之變。」</p>
                  <p>建安三年，袁紹復大攻瓚。瓚遣子續請救於黑山諸帥，而欲自將突騎直出，傍西山以斷紹後。長史關靖諫曰：「今將軍將士，莫不懷瓦解之心，所以猶能相守者，顧戀其老小，而恃將軍為主故耳。堅守曠日，或可使紹自退。若舍之而出，後無鎮重，易京之危，可立待也。」瓚乃止。紹漸相攻逼，瓚衆日蹙，乃却，築三重營以自固。</p>
                  <p>四年春，黑山賊帥張燕與續率兵十萬，三道來救瓚。未及至，瓚乃密使行人齎書告續曰：「昔周末喪亂，僵屍蔽地，以意而推，猶為否也。不圖今日親當其鋒。袁氏之攻，狀若鬼神，梯衝舞吾樓上，鼓角鳴於地中，日窮月急，不遑啟處。鳥戹歸人，滀水陵高，<span class="style7">滀音丑六反，喻急也。</span>汝當碎首於張燕，馳驟以告急。父子天性，不言而動。<span class="style7">言相感也。</span>且厲五千鐵騎於北隰之中，<span class="style7">下溼曰隰。</span>起火為應，吾當自內出，奮揚威武，決命於斯。不然，吾亡之後，天下雖廣，不容汝足矣。」紹候得其書，<span class="style7">獻帝春秋「候者得書，紹使陳琳易其詞」，即此書。</span>如期舉火，瓚以為救至，遂便出戰。紹設伏，瓚遂大敗，復還保中小城。自計必無全，乃悉縊其姊妹妻子，然後引火自焚。紹兵趣登臺斬之。</p>
                  <p>關靖見瓚敗，歎恨曰：「前若不止將軍自行，未必不濟。吾聞君子陷人於危，必同其難，豈可以獨生乎！」乃策馬赴紹軍而死。續為屠各所殺。<span class="style7">屠各，胡號。</span>田揩與袁紹戰死。</p>
                  <p>鮮于輔將其衆歸曹操，操以輔為度遼將軍，封都亭侯。閻柔將部曲從曹操擊烏桓，拜護烏桓校尉，封關內侯。</p>
                  <p>張燕旣為紹所敗，人衆稍散。曹操將定兾州，乃率衆詣鄴降，拜平北將軍，封安國亭侯。</p>
                  <p>論曰：自帝室王公之胄，皆生長脂腴，不知稼穡，其能厲行飭身，卓然不羣者，或未聞焉。<span class="style7">前書班固曰：「夫唯大雅，卓爾不羣者，河閒獻王之謂與？」故論引焉。</span>劉虞守道慕名，以忠厚自牧。<span class="style7">牧，養也。易曰：「卑以自牧。」</span>美哉乎，季漢之名宗子也！若虞瓚無閒，同情共力，糾人完聚，<span class="style7">糾，收也。</span>稸保燕、薊之饒，繕兵昭武，<span class="style7">繕，修也。左傳曰：「繕甲兵。」</span>以臨羣雄之隙，舍諸天運，徵乎人文，則古之休烈，何遠之有！<span class="style7">天運猶天命也。人文猶人事也。易曰「觀乎人文，以化成天下」。</span></p>
                  <p>陶謙字恭祖，丹陽人也。<span class="style7">丹陽郡丹陽縣人也。吳書曰：「陶謙父，故餘姚長。謙少孤，始以不羈聞於縣中。年十四，猶綴帛為幡，乘竹馬而戲，邑中兒童皆隨之。故倉梧太守同縣甘公出遇之，見其容貌，異而呼之，與語甚恱，許妻以女。甘夫人怒曰：『陶家兒遨戲無度，於何以女許之？』甘公曰：『彼有竒表，長必大成。』遂與之。」</span>少為諸生，仕州郡，<span class="style7">吳書曰：「陶謙察孝廉，拜尚書郎，除舒令。郡太守張磐，同郡先輩，與謙父友，謙恥為之屈。甞以舞屬謙，謙不為起，固強之乃舞，舞又不轉。磐曰：『不當轉邪？』曰：『不可轉，轉則勝人。』」</span>四遷為車騎將軍張溫司馬，西討邊章。會徐州黃巾起，以謙為徐州刺史，擊黃巾，大破走之，境內晏然。</p>
                  <p>時董卓雖誅，而李傕、郭汜作亂關中。是時四方斷絕，謙每遣使閒行，奉貢西京。詔遷為徐州牧，加安東將軍，封溧陽侯。<span class="style7">溧陽今宣州縣也。溧音栗。</span>是時徐方百姓殷盛，穀實甚豐，流民多歸之。而謙信用非所，刑政不理。別駕從事趙昱，知名士也，而以忠直見踈，出為廣陵太守。<span class="style7">謝承書曰：「謙奏昱茂才，遷為太守。」</span>曹宏等讒慝小人，謙甚親任之，良善多被其害。由斯漸亂。下邳闕宣自稱「天子」，謙始與合從，後遂殺之而并其衆。</p>
                  <p>初，曹操父嵩避難琅邪，時謙別將守陰平，<span class="style7">縣名，屬東海國，故城在今沂州承縣西南。</span>士卒利嵩財寶，遂襲殺之。初平四年，曹操擊謙，破彭城傅陽。<span class="style7">縣名，屬彭城國，本春秋時偪陽也。楚宣王滅宋，改曰傅陽，故城在今沂州承縣南。</span>謙退保郯，操攻之不能克，乃還。過拔取慮、雎陵、夏丘，皆屠之。<span class="style7">取慮音秋閭，縣名，屬下邳郡，故城在今泗州下邳縣西南。雎陵，縣，在下邳縣東南。夏丘，縣，屬沛郡，故城今泗州虹縣是。</span>凡殺男女數十萬人，雞犬無餘，泗水為之不流，自是五縣城保，無復行迹。初三輔遭李傕亂，百姓流移依謙者皆殲。<span class="style7">殲、盡也。左傳曰：「門官殲焉。」</span></p>
                  <p>興平元年，曹操復擊謙，略定琅邪、東海諸縣，謙懼不免，欲走歸丹陽。會張邈迎呂布據兖州，操還擊布。是歲，謙病死。</p>
                  <p>初，同郡人笮融，<span class="style7">笮音側格反。</span>聚衆數百，往依於謙，謙使督廣陵、下邳、彭城運糧。遂斷三郡委輪，大起浮屠寺。<span class="style7">浮屠，佛也。解見西羌傳。</span>上累金盤，下為重樓，又堂閣周回，可容三千許人，作黃金塗像，衣以錦綵。每浴佛，輒多設飲飯，布席於路，其有就食及觀者且萬餘人。<span class="style7">獻帝春秋曰：「融敷席方四五里，費以巨萬。」</span>及曹操擊謙，徐方不安，融乃將男女萬口、馬三千匹走廣陵。廣陵太守趙昱待以賔禮。融利廣陵資貨，遂乘酒酣殺昱，放兵大掠，因以過江，南奔豫章，殺郡守朱皓，入據其城。後為楊州刺史劉繇所破，走入山中，為人所殺。</p>
                  <p>昱字元達，琅邪人。清己疾惡，潛志好學，雖親友希得見之。為人耳不邪聽，目不妄視。太僕种拂舉為方正。</p>
                  <p>贊曰：襄賁勵德，維城燕北。<span class="style7">勵，勉也。</span>仁能洽下，忠以衞國。伯珪踈獷，武才趫猛。<span class="style7">趫音去驕反。</span>虞好無終，紹埶難並。徐方殲耗，實謙為梗。</p>
                  <hr />
  </div>
		 <div class="next1"><a href="072.htm">上卷</a> / <a href="a03.htm">後漢書目錄</a> / <a href="074.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

