<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷七十四上‧列傳第六十四上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷七十四上 ‧ 列傳第六十四上</span>   
    <hr />
                  <p class="style11">袁紹<span class="style3">子譚</span>　劉表</p>
                  <p>袁紹字本初，汝南汝陽人，司徒湯之孫。父成，五官中郎將，<span class="style7">袁山松書曰：「紹，司空逢之孽子，出後伯父成。」魏書亦同。英雄記：「成字文開，與梁兾結好，言無不從。京師諺曰：『事不諧，問文開。』」</span>壯健好交結，大將軍梁兾以下莫不善之。</p>
                  <p>紹少為郎，除濮陽長，遭母憂去官。三年禮竟，追感幼孤，又行父服。<span class="style7">英雄記曰，凡在冢廬六年。</span>服闋，徙居洛陽。紹有姿貌威容，愛士養名。<span class="style7">英雄記曰：「紹不妄通賔客，非海內知名不得相見。又好游俠，與張孟卓、何伯求、吳子卿、許子遠皆為奔走之友。」</span>旣累世台司，賔客所歸，加傾心折節，莫不爭赴其庭，士無貴賤，與之抗禮，輜軿柴轂，填接街陌。<span class="style7">說文曰：「軿車，衣車也。」鄭玄注周禮曰：「軿猶屏也，取其自蔽隱。」柴轂，賤者之車。</span>內官皆惡之。中常侍趙忠言於省內曰：「袁本初坐作聲價，好養死士，不知此兒終欲何作？」叔父太傅隗聞而呼紹，以忠言責之，紹終不改。</p>
                  <p>後辟大將軍何進掾，為侍御史、虎賁中郎將。中平五年，初置西園八校尉，以紹為佐軍校尉。<span class="style7">樂資山陽公載記曰：「小黃門蹇碩為上軍校尉，虎賁中郎將袁紹為中軍校尉，屯騎校尉鮑鴻為下軍校尉，議郎曹操為典軍校尉，趙融為助軍左校尉，馮芳為助軍右校尉，諫議大夫夏牟為左校尉，淳于瓊為右校尉：凡八人，謂之西園軍，皆統於碩。」此云「佐軍」，與彼文不同。</span></p>
                  <p>靈帝崩，紹勸何進徵董卓等衆軍，脅太后誅諸宦官，轉紹司隷校尉。語已見何進傳。及卓將兵至，騎都尉太山鮑信說紹曰：<span class="style7">魏書曰：「信，太山陽平人也。少有大節，寬厚愛人，沈毅有謀。說紹不從，乃引軍還鄉里。」</span>「董卓擁制強兵，將有異志，今不早圖，必為所制。及其新至疲勞，襲之可禽也。」紹畏卓，不敢發。頃之，卓議欲廢立，謂紹曰：「天下之主，宜得賢明，每念靈帝，令人憤毒。<span class="style7">毒，恨也。</span>董侯似可，今當立之。」紹曰：「今上富於春秋，未有不善宣於天下。若公違禮任情，廢嫡立庶，恐衆議未安。」卓案劔叱紹曰：「豎子敢然！天下之事，豈不在我？我欲為之，誰敢不從！」紹詭對曰：「此國之大事，請出與太傅議之。」卓復言：「劉氏種不足復遺」。紹勃然曰：「天下健者，豈惟董公！」橫刀長揖徑出。<span class="style7">英雄記曰：「紹揖卓去，坐中驚愕。卓新至，見紹大家，故不敢害。」</span>懸節於上東門，<span class="style7">洛陽城東面北頭門也。山陽公載記曰：「卓以袁紹棄節，改第一葆為赤旄。」</span>而奔兾州。</p>
                  <p>董卓購募求紹。時侍中周珌、城門校尉伍瓊為卓所信待，瓊等陰為紹說卓曰：「夫廢立大事，非常人所及。袁紹不達大體，恐懼出奔，非有它志。今急購之，埶必為變。袁氏樹恩四世，門生故吏徧於天下，若收豪傑以聚徒衆，英雄因之而起，則山東非公之有也。不如赦之，拜一郡守，紹喜於免罪，必無患矣。」卓以為然，乃遣授紹勃海太守，封邟鄉侯。<span class="style7">前書潁川有周承休侯國，元帝置。元始二年更名邟，音口浪反。</span>紹猶稱兼司隷。</p>
                  <p>初平元年，紹遂以勃海起兵，與從弟後將軍術、兾州牧韓馥、<span class="style7">馥字文節，潁川人也。</span>豫州刺史孔伷、兖州刺史劉岱、陳留太守張邈、廣陵太守張超、河內太守王匡、山陽太守袁遺、東郡太守橋瑁、<span class="style7">英雄記曰，孔伷字公緒，陳留人也。王匡字公節，泰山人也。袁遺字伯業，紹從弟術字公路，汝南汝陽人也。橋瑁字元瑋，橋玄族子，先為兖州刺史，甚有威惠。魏氏春秋云劉岱惡而殺之。</span>濟北相鮑信等同時俱起，衆各數萬，以討卓為名。紹與王匡屯河內，伷屯潁川，馥屯鄴，餘軍咸屯酸棗，約盟，遙推紹為盟主。紹自號車騎將軍，領司隷校尉。</p>
                  <p>董卓聞紹起山東，乃誅紹叔父隗，及宗族在京師者，盡滅之。<span class="style7">獻帝春秋曰：「太傅袁隗，太僕袁基，術之母兄，卓使司隷宣璠盡口收之，母及姊妹嬰孩以上五十餘人下獄死。」卓別傳曰：「悉埋青城門外東都門內，而加書焉。又恐有盜取者，復以屍送郿藏之。」</span>卓乃遣大鴻臚韓融、少府陰循、執金吾胡母班、將作大匠吳循、越騎校尉王瓌譬解紹等諸軍。紹使王匡殺班、瓌、吳循等，<span class="style7">海內先賢傳曰：「韓融字元長，潁川人。」楚國先賢傳曰：「陰循字元基，南陽新野人也。」漢末名士錄曰；「胡母班字季友，泰山人，名在八厨。」謝承書曰：「班，王匡之妹夫。匡受紹旨，收班繫獄，欲殺以徇軍。班與匡書，略曰：『足下拘僕於獄，欲以釁鼓，此何悖暴無道之甚者也？僕與董卓何親戚？義豈同惡？足下張虎狼之口，吐長蛇之毒，恚卓遷怒，何其酷哉！死者人之所難，然恥為狂夫所害。若亡者有靈，當訴足下於皇天。夫婚姻者禍福之幾，今日著矣。曩為一體，今為血讎，亡人二女，則君之甥，身沒之後，慎勿令臨僕尸骸。』匡得書，抱班二子哭，班遂死於獄。」</span>袁術亦執殺陰循，惟韓融以名德免。</p>
                  <p>是時豪傑旣多附紹，且感其家禍，人思為報，州郡蜂起，莫不以袁氏為名。韓馥見人情歸紹，忌其得衆，恐將圖己，常遣從事守紹門，不聽發兵。橋瑁乃詐作三公移書，傳驛州郡，說董卓罪惡，天子危逼，企望義兵，以釋國難。馥於是方聽紹舉兵。乃謀於衆曰：「助袁氏乎？助董氏乎？」治中劉惠勃然曰：「興兵為國，安問袁、董？」<span class="style7">英雄記曰：「劉子惠，中山人。兖州刺史劉岱與其書，道『卓無道，天下所共攻，死在旦暮，不足為憂。但卓死之後，當復回師討文節。擁強兵，何凶逆，寧可得置』。封書與馥，馥得此大懼，歸咎子惠，欲斬之。別駕從事耿武等排閤伏子惠上，願并見斬，得不死，作徒，被赭衣，埽除宮門外。」</span>馥意猶深疑於紹，每貶節軍糧，欲使離散。</p>
                  <p>明年，馥將麴義反畔，馥與戰失利。紹旣恨馥，乃與義相結。紹客逢紀謂紹曰：<span class="style7">英雄記曰：「紀字元圖。初，紹去董卓，與許攸及紀俱詣兾州，以紀聦達有計策，甚親信之。」逢音龐。</span>「夫舉大事，非據一州，無以自立。今兾部強實，而韓馥庸才，可密要公孫瓚將兵南下，馥聞必駭懼。并遣辯士為陳禍福，馥迫於倉卒，必可因據其位。」紹然之，益親紀，即以書與瓚。瓚遂引兵而至，外託討董卓，而陰謀襲馥。紹乃使外甥陳留高幹及潁川荀諶等說馥曰：<span class="style7">魏志云諶，荀彧之弟。</span>「公孫瓚乘勝來南，而諸郡應之。袁車騎引軍東向，其意未可量也。竊為將軍危之。」馥懼，曰：「然則為之柰何？」諶曰：「君自料寬仁容衆，為天下所附，孰與袁氏？」馥曰：「不如也。」「臨危吐決，智勇邁於人，又孰與袁氏？」馥曰：「不如也。」「世布恩德，天下家受其惠，又孰與袁氏？」馥曰：「不如也。」諶曰：「勃海雖郡，其實州也。<span class="style7">言土廣也。</span>今將軍資三不如之埶，乆處其上，袁氏一時之傑，必不為將軍下也。且公孫提燕、代之卒，其鋒不可當。夫兾州天下之重資，若兩軍并力，兵交城下，危亡可立而待也。夫袁氏將軍之舊，且為同盟。當今之計，莫若舉兾州以讓袁氏，必厚德將軍，公孫瓚不能復與之爭矣。是將軍有讓賢之名，而身安於太山也。願勿有疑。」馥素性恇怯，因然其計。馥長史耿武、別駕閔純、騎都尉沮授聞而諫曰：<span class="style7">獻帝傳曰：「沮授，廣平人。少有大志，多謀略。」英雄記曰：「耿武字文威。閔純字伯典。後袁紹至，馥從事十人棄馥去，唯恐在後，獨武、純杖刀拒，兵不能禁，紹後令田豐殺此二人。」</span>「兾州雖鄙，帶甲百萬，穀支十年。袁紹孤客窮軍，仰我鼻息，譬如嬰兒在股掌之上，絕其哺乳，立可餓殺。柰何欲以州與之？」馥曰；「吾袁氏故吏，且才不如本初。度德而讓，古人所貴，諸君獨何病焉？」先是，馥從事趙浮、程渙將強弩萬人屯孟津，聞之，率兵馳還，請以拒紹，馥又不聽。<span class="style7">英雄記曰：「紹在朝歌清水口，浮等從後來，船數百艘，衆萬餘人，整兵駭鼓過紹營，紹甚惡之。浮等到，謂馥曰：『袁本初軍無斗糧，各欲離散，旬日之閒，必土崩瓦解。明將軍但閉戶高枕，何憂何懼？』」</span>乃避位，出居中常侍趙忠故舍，遣子送印綬以讓紹。</p>
                  <p>紹遂領兾州牧，承制以馥為奮威將軍，而無所將御。引沮授為別駕，因謂授曰：「今賊臣作亂，朝廷遷移。吾歷世受寵，志竭力命，興復漢室。然齊桓非夷吾不能成霸，句踐非范蠡無以存國。今欲與卿戮力同心，共安社稷，將何以匡濟之乎？」授進曰：「將軍弱冠登朝，播名海內。值廢立之際，忠義奮發，單騎出奔，董卓懷懼，濟河而北，勃海稽服。<span class="style7">稽音啟。</span>擁一郡之卒，撮兾州之衆，<span class="style7">廣雅曰：「撮，持也。」</span>威陵河朔，名重天下。若舉軍東向，則黃巾可埽；還討黑山，則張燕可滅；<span class="style7">黑山在今衞州衞縣西北。九州春秋曰「燕本姓褚。黃巾賊起，燕聚少年為羣盜，博陵張牛角亦起與燕合。燕推牛角為帥，俱攻癭陶。牛角為飛矢所中，被創且死，大會其衆，告曰：『必以燕為帥。』牛角死，衆奉燕，故改姓張。性剽悍，捷速過人，故軍中號曰『飛燕』。其後人衆浸廣，常山、趙郡、中山、上黨、河內諸山谷皆相通，號曰『黑山』」也。</span>回師北首，則公孫必禽；震脅戎狄，則匈奴立定。橫大河之北，合四州之地，<span class="style7">四州見下。</span>收英雄之士，擁百萬之衆，迎大駕於長安，復宗廟於洛邑，號令天下，誅討未服。以此爭鋒，誰能御之！比及數年，其功不難。」紹喜曰：「此吾心也。」<span class="style7">左傳秦伯曰：「是吾心也。」</span>即表授為奮武將軍，使監護諸將。</p>
                  <p>魏郡審配，鉅鹿田豐，<span class="style7">先賢行狀曰：「配字正南。少忠烈慷慨，有不可犯之節。紹領兾州，委腹心之任。豐字元皓。天姿瓌傑，權略多竒。紹軍之敗也，土崩奔走，徒衆略盡，軍將皆撫膝啼泣曰：『向使田豐在此，不至於是。』」</span>並以正直不得志於韓馥。紹乃以豐為別駕，配為治中，甚見器任。馥自懷猜懼，辭紹索去，<span class="style7">英雄記曰：「紹以河內朱漢為都官從事。漢先時為馥所不禮，內懷忿恨，且欲徼迎紹意，擅發城郭兵圍守馥第，拔刃登屋，馥走上樓，收得馥大兒，搥折兩腳。紹亦立收漢殺之。馥猶憂怖，故報紹索去。」</span>往依張邈。後紹遣使詣邈，有所計議，因共耳語。馥時在坐，謂見圖謀，無何，如廁自殺。<span class="style7">九州春秋曰：「至廁，因以書刀自殺。」</span></p>
                  <p>其冬，公孫瓚大破黃巾，還屯槃河，<span class="style7">爾雅有九河，鉤槃是其一也。故河道在今德州昌平縣界，入滄州樂陵縣，今名枯槃河。</span>威震河北，兾州諸城無不望風響應。紹乃自擊之。瓚兵三萬，列為方陳，分突騎萬匹，翼軍左右，其鋒甚銳。紹先令麴義領精兵八百，強弩千張，以為前登。瓚輕其兵少，縱騎騰之，義兵伏楯下，一時同發，瓚軍大敗，斬其所置兾州刺史嚴綱，獲甲首千餘級。麴義追至界橋，<span class="style7">九州春秋曰：「還屯廣宗界橋。」今貝州宗城縣東有古界城，此城近枯漳水，則界橋蓋當在此之側也。</span>瓚斂兵還戰，義復破之，遂到瓚營，拔其牙門，<span class="style7">真人水鏡經曰：「凡軍始出，立牙竿必令完堅；若有折，將軍不利。」牙門旗竿，軍之精也。即周禮司常職云「軍旅會同置旌門」是也。</span>餘衆皆走。紹在後十數里，聞瓚已破，發鞌息馬，唯衞帳下強弩數十張，大戟士百許人。瓚散兵二千餘騎卒至，圍紹數重，射矢雨下。田豐扶紹，使却入空垣。紹脫兜鍪抵地，曰：「大丈夫當前鬬死，而反逃垣牆閒邪？」促使諸弩競發，多傷瓚騎。衆不知是紹，頗稍引却。會麴義來迎，騎乃散退。三年，瓚又遣兵至龍湊挑戰，紹復擊破之。瓚遂還幽州，不敢復出。</p>
                  <p>四年初，天子遣太僕趙岐和解關東，使各罷兵。瓚因此以書譬紹曰：「趙太僕以周、邵之德，銜命來征，宣揚朝恩，示以和睦，曠若開雲見日，何喜如之！昔賈復、寇恂爭相危害，遇世祖解紛，遂同輿並出。釁難旣釋，時人美之。自惟邊鄙，得與將軍共同斯好，此誠將軍之眷，而瓚之願也。」紹於是引軍南還。</p>
                  <p>三月上巳，大會賔徒於薄落津。<span class="style7">歷法三月建辰，己卯退除，可以拂除災也。韓詩曰：「溱與洧，方洹洹兮。」薛君注云：「鄭國之俗，三月上巳之辰，兩水之上招魂續魄，拂除不祥，故詩人願與所說者俱往也。」酈元水經注曰：「漳水經鉅鹿故城西，謂之薄落津。」續漢志癭陶縣有薄落亭。</span>聞魏郡兵反，與黑山賊干毒等數萬人共覆鄴城，殺郡守。<span class="style7">管子曰，齊桓公築五鹿、中牟、鄴，以禦諸侯。</span>坐中客家在鄴者，皆憂怖失色，或起而啼泣，紹容貌自若，不改常度。<span class="style7">獻帝春秋曰：「紹勸督引滿投壼，言笑容貌自若。」</span>賊有陶升者，自號「平漢將軍」，<span class="style7">英雄記曰：「升故為內黃小吏。」</span>獨反諸賊，將部衆踰西城入，閉府門，具車重，<span class="style7">重，輜重也。</span>載紹家及諸衣冠在州內者，身自扞衞，送到斥丘。<span class="style7">斥丘，縣，屬鉅鹿郡，故城在今相州成安縣東南。十三州志云：「土地斥鹵，故曰斥丘。」</span>紹還，因屯斥丘，以陶升為建義中郎將。六月，紹乃出軍，入朝歌鹿腸山蒼巖谷口，<span class="style7">朝歌故城在今衞縣西。續漢志曰：「朝歌有鹿腸山。」</span>討干毒。圍攻五日，破之，斬毒及其衆萬餘級。紹遂尋山北行，進擊諸賊左髭丈八等，皆斬之，又擊劉石、青牛角、黃龍、左校、郭大賢、李大目、于氐根等，復斬數萬級，皆屠其屯壁。遂與黑山賊張燕及四營屠各、鴈門烏桓戰於常山。燕精兵數萬，騎數千匹，連戰十餘日，燕兵死傷雖多，紹軍亦疲，遂各退。麴義自恃有功，驕縱不軌，紹召殺之，而并其衆。</p>
                  <p>興平二年，拜紹右將軍。其冬，車駕為李傕等所追於曹陽，沮授說紹曰：「將軍累葉台輔，世濟忠義。今朝廷播越，宗廟殘毀，觀諸州郡，雖外託義兵，內實相圖，未有憂存社稷卹人之意。且今州城粗定，兵強士附，西迎大駕，即宮鄴都，挾天子而令諸侯，稸士馬以討不庭，誰能禦之？」<span class="style7">左傳，周襄王出奔於鄭，狐偃言於晉文公曰：「求諸侯莫如勤王，諸侯信之，且大義也。繼文之業而信宣於諸侯，今為可矣。」文公從之，納襄王，遂成霸業。</span>紹將從其計。潁川郭圖、淳于瓊曰：<span class="style7">九州春秋圖字公則。</span>「漢室陵遟，為日乆矣，今欲興之，不亦難乎？且英雄並起，各據州郡，連徒聚衆，動有萬計，所謂秦失其鹿，先得者王。<span class="style7">史記曰，蒯通曰：「秦失其鹿，天下共追之，高才者先得焉。」</span>今迎天子，動輒表聞，從之則權輕，違之則拒命，非計之善者也。」授曰：「今迎朝廷，於義為得，於時為宜。若不早定，必有先之者焉。夫權不失幾，功不猒速，願其圖之。」帝立旣非紹意，竟不能從。</p>
                  <p>紹有三子：譚字顯思，熙字顯雍，尚字顯甫。譚長而惠，尚少而美。紹後妻劉有寵，而偏愛尚，數稱於紹，紹亦竒其姿容，欲使傳嗣。乃以譚繼兄後，出為青州刺史。沮授諫曰：「世稱萬人逐兔，一人獲之，貪者悉止，分定故也。<span class="style7">慎子曰：「兔走於街，百人追之，貪人具存，人莫之非者，以兔為未定分也。積兔滿巿，過不能顧，非不欲兔也，分定之後，雖鄙不爭。」子思子、商君書並載，其詞略同。</span>且年均以賢，德均則卜，古之制也。<span class="style7">左傳曰：「王后無嫡則擇立長，年鈞以德，德鈞以卜。」</span>願上惟先代成敗之誡，下思逐兔分定之義。若其不改，禍始此矣。」紹曰：「吾欲令諸子各據一州，以視其能。」於是以中子熙為幽州刺史，外甥高幹為并州刺史。</p>
                  <p>建安元年，曹操迎天子都許，乃下詔書於紹，責以地廣兵多而專自樹黨，不聞勤王之師而但擅相討伐。紹上書曰：</p>
                  <p>　　臣聞昔有哀歎而霜隕，<span class="style7">淮南子曰：「鄒衍事燕惠王盡忠，左右譖之，仰天而哭。夏五月，天為降霜。」</span>悲哭而崩城者。<span class="style7">齊莊公攻莒，為五乘之賔，而杞梁獨不預。歸而不食，其母曰：「食！汝生而無義，死而無名，則雖非五乘，孰不汝笑？生而有義，死而有名，則五乘之賔盡汝下也。」及與莒戰，梁遂鬬殺二十七人而死。妻聞而哭，城為之陁而隅為之崩。見說苑。</span>每讀其書，謂為信然，於今況之，乃知妄作。何者？臣出身為國，破家立事，至乃懷忠獲釁，抱信見疑，晝夜長吟，剖肝泣血，曾無崩城隕霜之應，故鄒衍、杞婦何能感徹。</p>
                  <p>　　臣以負薪之資，<span class="style7">負薪謂賤人也。禮記曰：「問士之子長幼，長曰能負薪矣，幼曰未能負薪。」</span>拔於陪隷之中，<span class="style7">陪，重也。左傳曰：「王臣公，公臣卿，卿臣大夫，大夫臣士，士臣皁，皁臣隷，隷臣僚，僚臣僕，僕臣臺。」又曰：「是無陪臺也。」陪隷猶陪臺。</span>奉職憲臺，擢授戎校。常侍張讓等滔亂天常，侵奪朝威，賊害忠德，扇動姦黨。故大將軍何進忠國疾亂，義心赫怒，以臣頗有一介之節，可責以鷹犬之功，故授臣以督司，諮臣以方略。臣不敢畏憚強禦，避禍求福，與進合圖，事無違異。忠策未盡而元帥受敗，<span class="style7">元帥謂何進。</span>太后被質，宮室焚燒，陛下聖德幼沖，親遭戹困。時進旣被害，師徒喪沮，臣獨將家兵百餘人，抽戈承明，竦劔翼室，<span class="style7">山陽公載記曰：「紹與王匡等并力入端門，於承明堂上格殺中常侍高望等二人。」尚書曰：「延入翼室。」孔安國注：「翼，明也。室謂路寢。」</span>虎叱羣司，奮擊凶醜，曾不浹辰，罪人斯殄。<span class="style7">浹，帀也。左傳曰：「浹辰之閒。」杜預曰：「十二日也。」</span>此誠愚臣效命之一驗也。</p>
                  <p>　　會董卓乘虛，所圖不軌。臣父兄親從，並當大位，<span class="style7">謂叔隗為太傳，從兄基為太僕。</span>不憚一室之禍，苟惟寧國之義，故遂解節出奔，創謀河外。<span class="style7">河外，河南。</span>時卓方貪結外援，招恱英豪，故即臣勃海，申以軍號，<span class="style7">即謂就拜也。山陽公載記曰：「董卓以紹為前將軍，封邟鄉侯。紹受侯，不受前將軍。」</span>則臣之與卓，未有纖芥之嫌。若使苟欲滑泥揚波，偷榮求利，<span class="style7">滑，混也。楚詞：「滑其泥，揚其波。」</span>則進可以享竊祿位，退無門戶之患。然臣愚所守，志無傾奪，故遂引會英雄，興師百萬，飲馬孟津，歃血漳河。<span class="style7">獻帝春秋曰：「紹合兾州十郡守相，衆數十萬，登壇歃血，盟曰：『賊臣董卓，承漢室之微，負兵甲之衆，陵越帝城，跨蹈王朝，幽鴆太后，戮殺弘農，提挈幼主，越遷秦地，殘害朝臣，斬刈忠良，焚燒宮室，蒸亂宮人，發掘陵墓，虐及鬼神，過惡烝皇天，濁穢薰后土。神祇怨恫，無所憑恃，兆人泣血，無所控告，仁賢之士，痛心疾首，義士奮發，雲興霧合，咸欲奉辭伐罪，躬行天誅。凡我同盟之後，畢力致命，以伐凶醜，同獎王室，翼戴天子。有渝此盟，神明是殛，俾墜其師，無克祚國！』」。</span>會故兾州牧韓馥懷挾逆謀，欲專權埶，絕臣軍糧，不得踵係，至使猾虜肆毒，害及一門，尊卑大小，同日并戮。鳥獸之情，猶知號呼。<span class="style7">禮記曰：「凡生天地之閒者，有血氣之屬必有知，有知之屬莫不知愛其類。今是大鳥獸則失喪其羣匹，越月踰時焉，則必反巡過其故鄉，翔回焉，鳴號焉，蹢躅焉，踟躕焉，然後乃能去之。小者至於燕爵，猶有啁噍之頃焉，然後乃能去之。」</span>臣所以蕩然忘哀，貌無隱戚者，<span class="style7">隱，憂也。</span>誠以忠孝之節，道不兩立，顧私懷己，不能全功。斯亦愚臣破家徇國之二驗也。</p>
                  <p>又黃巾十萬焚燒青、兖、黑山、張楊蹈藉兾城。臣乃旋師，奉辭伐畔。金鼓未震，狡敵知亡，故韓馥懷懼，謝咎歸土，張楊、黑山同時乞降。臣時輒承制，竊比竇融，以議郎曹操權領兖州牧。<span class="style7">竇融行西河五郡大將軍事，以梁統為武威太守。</span>會公孫瓚師旅南馳，陸掠北境，臣即星駕席卷，與瓚交鋒。假天之威，每戰輒克。臣備公族子弟，生長京輦，頗聞俎豆，不習干戈；加自乃祖先臣以來，世作輔弼，咸以文德盡忠，得免罪戾。臣非與瓚角戎馬之埶，爭戰陣之功者也。誠以賊臣不誅，春秋所貶，<span class="style7">公羊傳曰：「趙盾弒其君夷臯。弒者趙穿也。曷為加之趙盾？不討賊也。趙盾曰：『天乎！予無辜。』史曰：『爾為仁為義，人弒爾君，而復國不討賊，非弒如何？』」</span>苟云利國，專之不疑。<span class="style7">左傳曰：「苟利社稷，專之可也。」</span>故冒踐霜雪，不憚劬勤，實庶一捷之福，以立終身之功。社稷未定，臣誠恥之。太僕趙岐銜命來征，宣明陛下含弘之施，蠲除細故，與下更新，奉詔之日，引師南轅。<span class="style7">左傳曰：「令尹南轅反旆。」杜預曰：「回軍南向。」</span>是臣畏怖天威，不敢怠慢之三驗也。</p>
                  <p>　　又臣所上將校，率皆清英宿德，令名顯達，登鋒履刃，死者過半，勤恪之功，不見書列。而州郡牧守，競盜聲名，懷持二端，優游顧望，皆列土錫圭，跨州連郡，是以遠近狐疑，議論紛錯者也。臣聞守文之世，德高者位尊；倉卒之時，功多者賞厚。陛下播越非所，洛邑乏祀，海內傷心，志士憤惋。是以忠臣肝腦塗地，肌膚橫分而無悔心者，義之所感故也。今賞加無勞，以攜有德；<span class="style7">攜，離也。</span>杜黜忠功，以疑衆望。斯豈腹心之遠圖？將乃讒慝之邪說使之然也？臣爵為通侯，位二千石。殊恩厚德，臣旣叨之，豈敢闚覬重禮，以希彤弓玈矢之命哉？<span class="style7">左氏傳曰：「王命尹氏策晉文公為侯伯，賜之大路之服，戎路之服，彤弓一，彤矢百，玈弓十，玈矢千。」</span>誠傷偏裨列校，勤不見紀，盡忠為國，飜成重愆。斯蒙恬所以悲號於邊獄，<span class="style7">史記曰，胡亥遣使者殺蒙恬，恬不肯死，使者即以屬吏，繫於陽周。恬喟然太息曰：「恬罪當死矣。起臨洮屬之遼東，城萬餘里。此其中不能無絕地脈，此乃恬之罪也！」遂吞藥自殺。</span>白起歔欷於杜郵也。<span class="style7">史記曰，秦王免白起為士伍，遷之陰密。白起旣行，出咸陽西門十里，至杜郵，秦王乃使使者賜之劔，自裁。</span>太傅日磾位為師保，任配東征，而耗亂王命，<span class="style7">三輔決錄注曰：「馬日磾字翁叔，馬融之族子。少傳融業，以才學進，歷位九卿，遂登台輔。」獻帝春秋曰：「日磾假節東征，循撫州郡。術在壽春，不肅王命，侮慢日磾，借節觀之，因奪不還，從術求去，而術不遣，旣以失節屈辱，憂恚而死。」</span>寵任非所，凡所舉用，皆衆所捐弃。而容納其策，以為謀主，令臣骨肉兄弟還為讎敵，交鋒接刃，搆難滋甚。臣雖欲釋甲投戈，事不得已。誠恐陛下日月之明，有所不照，四聦之聽有所不聞，乞下臣章，咨之羣賢，使三槐九棘，議臣罪戾。<span class="style7">周官曰：「三槐，三公位焉。左九棘，孤卿大夫位焉。右九棘，公侯伯子男位焉。」鄭玄注曰：「槐之言懷也，言懷來人於此欲與謀也。樹棘以為位者，取其赤心而外刺，象以赤心有刺也。」</span>若以臣今行權為釁，則桓、文當有誅絕之刑；<span class="style7">齊桓、晉文時，周室弱，諸侯不朝，桓、文權行征伐，率諸侯以朝天子。</span>若以衆不討賊為賢，則趙盾可無書弒之貶矣。臣雖小人，志守一介。若使得申明本心，不愧先帝，則伏首歐刀，褰衣就鑊，臣之願也。惟陛下垂尸鳩之平，<span class="style7">尸鳩，鴶鵴也。詩國風曰：「尸鳩在桑，其子七兮，叔人君子，其儀一兮。」毛萇注曰：「尸鳩之養其子，旦從上下，暮從下上，平均如一。言善人君子執義亦如此。」</span>絕邪諂之論，無令愚臣結恨三泉。<span class="style7">三者，數之小終，言深也。前書曰：「下錮三泉。」</span></p>
                  <p>於是以紹為太尉，封鄴侯。<span class="style7">獻帝春秋曰：「使將作大匠孔融持節之鄴，拜太尉紹為大將軍，改封鄴侯。」</span>時曹操自為大將軍，紹恥為之下，<span class="style7">大尉位在大將軍上。初，武帝以衞青征伐有功，以為大將軍，欲尊寵之，故置大司馬官號以冠之。其後霍光、王鳳等皆然。明帝以弟東平王蒼有賢材，以為驃騎大將軍，以王故，位公上。和帝以舅竇憲征匈奴，還遷大將軍，在公上，以勳戚者不拘常例焉。</span>偽表辭不受。操大懼，乃讓位於紹。二年，使將作大匠孔融持節拜紹大將軍，錫弓矢節鉞，虎賁百人，<span class="style7">禮含文嘉曰：「九錫一曰車馬，二曰衣服，三曰樂器，四曰朱戶，五曰納陛，六曰虎賁之士百人，七曰斧鉞，八曰弓矢，九曰秬鬯。」春秋元命苞曰「賜虎賁得專征伐，賜斧鉞得誅」也。</span>兼督兾、青、幽、并四州，然後受之。</p>
                  <p>紹每得詔書，患有不便於己，乃欲移天子自近，使說操以許下埤溼，<span class="style7">埤亦下也。音婢。</span>洛陽殘破，宜徙都甄城，<span class="style7">甄音絹。</span>以就全實。操拒之。田豐說紹曰：「徙都之計，旣不克從，宜早圖許，奉迎天子，動託詔令，響號海內，此筭之上者。不爾，終為人所禽，雖悔無益也。」紹不從。四年春，擊公孫瓚，遂定幽土，事在瓚傳。</p>
                  <p>紹旣并四州之地，衆數十萬，而驕心轉盛，貢御稀簡。主簿耿包密白紹曰：「赤德衰盡，袁為黃胤，宜順天意，<span class="style7">獻帝春秋曰：「袁，舜後。黃應代赤，故包有此言。」</span>以從民心。」紹以包白事示軍府僚屬，議者以包妖妄宜誅。紹知衆情未同，不得已乃殺包以弭其迹。於是簡精兵十萬，騎萬匹，欲出攻許，以審配、逢紀統軍事，田豐、荀諶及南陽許攸為謀主，顏良、文醜為將帥。沮授進說曰：「近討公孫，師出歷年，百姓疲敝，倉庫無積，賦役方殷，此國之深憂也。宜先遣使獻捷天子，務農逸人。若不得通，乃表曹操隔我王路，然後進屯黎陽，漸營河南，益作舟舩，繕修器械，分遣精騎，抄其邊鄙，令彼不得安，我取其逸。如此可坐定也。」郭圖、審配曰：「兵書之法，十圍五攻，敵則能戰。<span class="style7">十倍則圍之，五倍則攻之。</span>今以明公之神武，連河朔之強衆，以伐曹操，其埶譬若覆手。<span class="style7">前書陸賈謂南越王曰：「越殺王降漢，如反覆手耳。」</span>今不時取，後難圖也。」授曰：「蓋救亂誅暴，謂之義兵；恃衆憑強，謂之驕兵。義者無敵，驕者先滅。<span class="style7">前書魏相上書曰：「救亂誅暴，謂之義兵。兵義者王。敵加於己，不得已而起者，謂之應兵。兵應者勝。爭恨小故，不勝憤怒者，謂之忿兵。兵忿者敗。利人土地貨寶者，謂之貪兵。兵貪者破。恃國家之大，矜人庶之衆，欲見威於敵者，謂之驕兵。兵驕者滅。此非但人事，乃天道也。」 </span>曹操奉迎天子，建宮許都。今舉師南向，於義則違。且廟勝之策，不在彊弱。<span class="style7">淮南子曰：「運籌於廟堂之中，決勝乎千里之外。」</span>曹操法令旣行，士卒精練，非公孫瓚坐受圍者也。今弃萬安之術，而興無名之師，<span class="style7">前書曰，新城三老說高祖曰：「順德者昌，逆德者亡。兵出無名，事故不成。」音義曰：「有名，伐有罪也。」</span>竊為公懼之。」圖等曰：「武王伐紂，不為不義；況兵加曹操，而云無名！且公師徒精勇，將士思奮，而不及時早定大業，所謂『天與不取，反受其咎』。<span class="style7">史記范蠡謂句踐曰：「天與不取，反受其咎。」</span>此越之所以霸，吳之所以滅也。監軍之計，在於持牢，而非見時知幾之變也。」紹納圖言。圖等因是譖沮授曰：「授監統內外，威震三軍，若其浸盛，何以制之！夫臣與主同者亡，此黃石之所忌也。<span class="style7">臣與主同者，權在於主也。主與臣同者，權在臣也。黃石者，即張良於下邳圯上所得者，三略也。圯音以之反。</span>且御衆於外，不宜知內。」<span class="style7">淮南子曰：「國不可從外理，軍不可從中御。」</span>紹乃分授所統為三都督，使授及郭圖、淳于瓊各典一軍，未及行。</p>
                  <p>五年，左將軍劉備殺徐州刺史車胄，據沛以背曹操。操懼，乃自將征備。田豐說紹曰：「與公爭天下者，曹操也。操今東擊劉備，兵連未可卒解，今舉軍而襲其後，可一往而定。兵以幾動，斯其時也。」紹辭以子疾，未得行。豐舉杖擊地曰：「嗟乎，事去矣！夫遭難遇之幾，而以嬰兒病失其會，惜哉！」紹聞而怒之，從此遂疏焉。</p>
                  <p>曹操畏紹過河，乃急擊備，遂破之。備奔紹，紹於是進軍攻許。田豐以旣失前幾，不宜便行，諫紹曰：「曹操旣破劉備，則許下非復空虛。且操善用兵，變化無方，衆雖少，未可輕也。今不如乆持之。將軍據山河之固，擁四州之衆，外結英雄，內修農戰，然後簡其精銳，分為竒兵，<span class="style7">孫子兵法曰：「凡戰者以正合，以竒勝也。」注云：「正者當敵，竒者擊其不備。」</span>乘虛迭出，以擾河南，救右則擊其左，救左則擊其右，使敵疲於奔命，人不得安業，我未勞而彼已困，不及三年，可坐剋也。今釋廟勝之策而決成敗於一戰，若不如志，悔無及也。」紹不從。豐強諫忤紹，紹以為沮衆，遂械繫之。乃先宣檄曰：</p>
                  <p>　　蓋聞明主圖危以制變，忠臣慮難以立權。曩者強秦弱主，趙高執柄，專制朝命，威福由己，終有望夷之禍，汙辱至今。<span class="style7">始皇崩，胡亥立，趙高為丞相。胡亥夢白虎齧其左驂馬，殺之，心不樂。問占夢，卜涇水為崇，胡亥乃齋望夷宮。趙高令其壻閻樂逼胡亥使自殺。張華云：「望夷之宮在長陵西北長平觀，東臨涇水，作之以望北夷。」事見史記。</span>及臻呂后，祿、產專政，擅斷萬機，決事禁省，下陵上替，海內寒心。於是絳侯、朱虛興威奮怒，誅夷逆暴，尊立太宗，故能道化興隆，光明融顯。此則大臣立權之明表也。<span class="style7">呂后專制，以兄子祿為趙王、上將軍，產為梁王、相國，各領南北軍。呂后崩，欲為亂，絳侯周勃、朱虛侯劉章等共誅之，立文帝，廟稱太宗。左傳閔子馬曰：「下陵上替，能無亂乎？」</span></p>
                  <p>　　司空曹操祖父騰，故中常侍，與左悺、徐璜並作妖孽，饕餮放橫，傷化虐人。<span class="style7">貪財為饕，貪食為餮。悺音烏板反。</span>父嵩，乞匄攜養，<span class="style7">續漢志曰：「嵩字巨高。靈帝時賣官，嵩以貨得拜大司農、大鴻臚，代崔烈為太尉。」魏志曰：「嵩，騰養子，莫能審其生出本末。」曹瞞傳及郭頒代語並云嵩，夏侯氏子，惇之叔父。魏太祖於惇為從父兄弟也。「匄」亦「乞」也。</span>因臧買位，輿金輦寶，輸貨權門，竊盜鼎司，傾覆重器。操贅閹遺醜，本無令德，僄狡鋒俠，好亂樂禍。<span class="style7">方言曰：「僄，輕也。」魏志曰：「操少機警有權數，而任俠放蕩，不修行業。」鋒俠言如其鋒之利也。僄音方妙反。或作「剽」，劫財物也，音同。</span>幕府董統鷹揚，埽夷凶逆，<span class="style7">謂紹誅諸閹人，無少長皆斬之。</span>續遇董卓侵官暴國，<span class="style7">左傳：「侵官冒也。」</span>於是提劔揮鼓，發命東夏，廣羅英雄，弃瑕錄用，故遂與操參咨策略，謂其鷹犬之才，爪牙可任。至乃愚佻短慮，輕進易退，傷夷折衂，數喪師徒。<span class="style7">字書曰：「佻，輕也。」魏志曰：「操引兵西，將據成臯，到滎陽汴水，遇卓將徐榮，戰不利，士卒死傷多，操為流矢所中，所乘馬被創。曹洪以馬與操，得夜遁，又為呂布所敗。」</span>幕府輒復分兵命銳，修完補輯，表行東郡太守、兖州刺史，被以虎文，<span class="style7">續漢志曰：「虎賁將，冠鶡冠，虎文單衣。襄邑歲獻織成虎文衣。」</span>授以偏師，獎就威柄，兾獲秦師一克之報。<span class="style7">秦穆公使孟明視、西乞術、白乙丙伐鄭，晉襄公敗諸殽，執孟明等。文嬴請而舍之，歸於秦。穆公復用孟明伐晉，晉人不敢出，封殽尸而還。事見左傳。</span>而遂乘資跋扈，肆行酷烈，割剝元元，殘賢害善。<span class="style7">太公金匱曰：「天道無親，常與善人。今海內陸沈於殷乆矣，何乃急於元元哉？」</span>故九江太守邊讓，英才儁逸，以直言正色，論不阿諂，身被梟懸之戮，妻孥受灰滅之咎。自是士林憤痛，人怨天怒，一夫奮臂，舉州同聲，故躬破於徐方，地奪於呂布，<span class="style7">魏志曰：「陶謙為徐州牧，操初征之，下十餘城。後復征謙，收五城，遂略地至東海。還過郯，會張邈與陳宮畔迎呂布，郡縣皆應。布西屯濮陽而操攻之，布出兵戰，操兵奔，陣亂，馳突火出，墜馬燒左手掌，司馬樓異扶操上馬，遂得引去。」</span>彷徨東裔，蹈據無所。幕府惟強幹弱枝之義，且不登畔人之黨，<span class="style7">強幹弱枝，解見班固傳。左傳宋大夫魚石等以宋彭城畔屬楚，經書「宋彭城」，傳曰「非宋地，追書也，且不登畔人也」。杜預注曰：「登，成也。」</span>故復援旍擐甲，席卷赴征，金鼓響震，布衆破沮，<span class="style7">左傳曰：「擐甲執兵。」杜預注曰：「擐，貫也。」前書楊雄曰：「雲徹席卷，後無餘災。」魏志曰：「操襲定陶未拔，會布至，擊破之。布將薛蘭、李封屯鉅野，操攻之。布救蘭敗，布走。布復與陳宮將萬餘人來戰，操時兵少，設伏縱竒兵擊，大破之。布夜走，東奔劉備。」</span>拯其死亡之患，復其方伯之任。是則幕府無德於兖土，而有大造於操也。<span class="style7">左傳使呂相絕秦曰：「秦師克還無害，則是我有大造於西也。」杜預注曰：「造，成也。」</span></p>
                  <p>　　會後鑾駕東反，羣虜亂政。時兾州方有北鄙之警，匪遑離局，<span class="style7">北鄙之儆謂公孫瓚攻紹也。左傳曰：「局部也。」杜預注曰：「遠其部曲為離局。」</span>故使從事中郎徐勳就發遣操，使繕修郊廟，翼衞幼主。而便放志專行，威劫省禁，卑侮王僚，敗法亂紀，坐召三臺，專制朝政，<span class="style7">晉書曰：「漢官尚書為中臺，御史為憲臺，謁者為外臺，是謂三臺。」</span>爵賞由心，刑戮在口，所愛光五宗，所怨滅三族，<span class="style7">五宗謂上至高祖，下及孫。三族謂父族、母族、妻族。</span>羣談者受顯誅，腹議者蒙隱戮，<span class="style7">大農顏異與張湯有隙，人告異，湯推異與客言詔令下有不便者，異不言，微反脣。湯遂奏，異九卿，見令不便，不入言而腹非，論死，見前書。</span>道路以目，百辟鉗口，<span class="style7">國語曰：「厲王虐，國人謗王。邵公告王曰：『人不堪命矣。』王怒，得衞巫，使監謗，以告則殺之。國人莫敢言，道路以目。」周書曰：「賢哲鉗口，小人鼓舌。」何休注公羊傳曰：「柑，以木銜其口也。」「鉗」或作「柑」，音渠廉反。</span>尚書記期會，公卿充員品而已。<span class="style7">前書賈誼曰：「大臣特以簿書不報，期會之閒，以為大故。」</span></p>
                  <p>　　故太尉楊彪，歷典二司，元綱極位。<span class="style7">續漢書曰：「彪代董卓為司空，又代黃琬為司徒。時袁術僭亂，操託彪與術婚姻，誣以欲圖廢置，奏收下獄，劾以大逆。」</span>操因睚眥，被以非罪，篣楚并兼，五毒俱至，<span class="style7">獻帝春秋曰：「收彪下獄考實，遂以策罷。」</span>觸情放慝，不顧憲章。又議郎趙彥，忠諫直言，議有可納，故聖朝含聽，改容加錫。操欲迷奪時明，杜絕言路，擅收立殺，不俟報聞。又梁孝王先帝母弟，墳陵尊顯，松栢桑梓猶宜恭肅。操率將吏士，親臨發掘，破棺裸尸，掠取金寶，至令聖朝流涕，士民傷懷。<span class="style7">前書曰，孝文皇帝竇皇后生孝景帝、梁孝王武。</span>又署發丘中郎將、摸金校尉，所過毀突，無骸不露。身處三公之官，而行桀虜之態，汙國虐民，毒施人鬼。加其細政苛慘，科防互設，矰繳充蹊，阬穽塞路，舉手挂網羅，動足蹈機埳，是以兖、豫有無聊之人，帝都有呼嗟之怨。<span class="style7">管子曰：「天下無道，人在爵位者皆不自聊生。」</span></p>
                  <p>　　歷觀古今書籍所載，貪殘虐烈無道之臣，於操為甚。莫府方詰外姦，未及整訓，加意含覆，兾可彌縫。<span class="style7">左傳曰：「彌縫敝邑。」杜預注曰：「彌縫猶補合。」</span>而操豺狼野心，潛包禍謀，<span class="style7">左傳曰，楚司馬子良生子越椒，令尹子文曰：「必殺之。是子也，熊虎之狀而豺狼之聲，弗殺必滅若敖氏。諺曰『狼子野心』，是乃狼也，其可畜乎！」</span>乃欲橈折棟梁，孤弱漢室，<span class="style7">周易「棟橈之凶，不可有以輔」也。</span>除忠害善，專為梟雄。往歲伐鼓北征，討公孫瓚，強禦桀逆，拒圍一年。操因其未破，陰交書命，欲託助王師，以見掩襲，故引兵造河，方舟北濟。會行人發露，瓚亦梟夷，故使鋒芒挫縮，厥圖不果。屯據敖倉，阻河為固，<span class="style7">獻帝春秋曰：「操引軍造河，託言助紹，實圖襲鄴，以為瓚援。會瓚破滅，紹亦覺之，以軍退，屯于敖倉。」</span>乃欲運螳蜋之斧，禦隆車之隧。<span class="style7">韓詩外傳曰：「齊莊公獵，有螳蜋舉足將持其輪，問其御曰：『此何蟲？』對曰：『此螳蜋也。此蟲知進而不知退，不量其力而輕就敵。』公曰：『此為天下勇士矣。』迴車避之，勇士歸焉。」亦見淮南子。又莊子曰：「螳蜋怒臂以當車轍，不知其不勝任也。」隧，道也。</span>莫府奉漢威靈，折衝宇宙，長戟百萬，胡騎千羣，奮中黃、育、獲之士，<span class="style7">尸子曰：「黃伯曰：『我左執太行之獶，右執彫虎，唯象未試。』」史記范雎說秦昭王「烏獲、任鄙之力，慶忌、夏育之勇」也。</span>騁良弓勁弩之埶，<span class="style7">文子曰：「狡兔得而獵犬烹，高鳥盡而良弓臧。」史記蘇秦說韓王曰：「天下之強弓勁弩，皆從韓出。」</span>并州越太行，<span class="style7">紹甥高幹為并州刺史，故言越太行山而來助。</span>青州涉濟、漯，<span class="style7">紹長子譚為青州刺史。濟，漯，二水名，在今齊州界。漯音他合反。</span>大軍汎黃河以角其前，荊州下宛、葉而掎其後。<span class="style7">賈逵注國語曰：「從後牽曰掎。」音居蟻反。左傳曰「晉人角之，諸戎掎之」是也。荊州謂劉表也。與紹交，故云下宛、葉。</span>雷震虎步，並集虜廷，若舉炎火以焚飛蓬，<span class="style7">楚詞曰：「離憂患而乃寤，若縱火於秋蓬。」</span>覆滄海而注熛炭，<span class="style7">黃石公三略曰：「夫以義而討不義，若決河而沈熒火，其剋必也。」</span>有何不消滅者哉？</p>
                  <p>　　當今漢道陵遟，綱弛網絕，操以精兵七百，圍守宮闕，外稱陪衞，內以拘質，懼篡逆之禍，因斯而作。乃忠臣肝腦塗地之秋，烈士立功之會也。可不勗哉！<span class="style7">據陳琳集，此檄陳琳之詞也。魏志曰：「琳字孔璋，廣陵人，避難兾州，袁紹使典文章。紹敗，歸太祖。太祖謂曰：『卿昔為本初移書，但可罪狀孤而已，惡惡止其身，何乃上及父祖邪？』琳謝罪。太祖愛其才而不咎也。」流俗本此下有「陳琳之辭」者，非也。</span></p>
                  <p>乃先遣顏良攻曹操別將劉延於白馬，<span class="style7">白馬，縣，屬東郡，今滑州縣也，故城在今縣東。</span>紹自引兵至黎陽。沮授臨行，會其宗族，散資財以與之。曰：「埶存則威無不加，埶亡則不保一身。哀哉！」其弟宗曰：「曹操士馬不敵，君何懼焉？」授曰：「以曹兖州之明略，又挾天子以為資，我雖剋伯珪，衆實疲敝，而主驕將忲，軍之破敗，在此舉矣。楊雄有言：『六國蚩蚩，為嬴弱姬。』今之謂乎！」<span class="style7">法言之文也。嬴，秦姓也。姬，周姓。方言：「蚩，悖也。」六國悖惑，侵弱周室，終為秦所併也。</span>曹操遂救劉延，擊顏良斬之。<span class="style7">蜀志曰：「曹公使張遼及關羽為先鋒，羽望見良麾蓋，策馬刺良萬衆之中，斬其首還，諸將莫能當，遂解白馬圍。」</span>紹乃度河，壁延津南。<span class="style7">酈元水經注曰：「漢孝文時河決酸棗，東潰金堤，大發卒塞之，武帝作瓠子之歌，皆謂此口也。」又東北謂之延津。杜預注左傳：「陳留酸棗縣北有延津。」</span>沮授臨舩歎曰：「上盈其志，下務其功，悠悠黃河，吾其濟乎！」遂以疾退，紹不許而意恨之，復省其所部，并屬郭圖。</p>
                  <p>紹使劉備、文醜挑戰，曹操又擊破之，斬文醜。再戰而禽二將，紹軍中大震。操還屯官度，<span class="style7">官度在今鄭州中牟縣北。酈元水經云：「莨蕩渠經曹公壘北，有高臺謂之官度臺，在中牟城北，俗謂之中牟臺。」</span>紹進保陽武。<span class="style7">陽武，今鄭州縣。</span>沮授又說紹曰：「北兵雖衆，而勁果不及南軍；南軍穀少，而資儲不如北。南幸於急戰，北利在緩師。宜徐持乆，曠以日月。」紹不從。連營稍前，漸逼官度，遂合戰。操軍不利，<span class="style7">魏志曰：「連營稍進，前依沙塠，東西數十里為屯。操亦分營與相當。」</span>復還堅壁。紹為高櫓，起土山，<span class="style7">釋名曰：「樓櫓者，露上無覆屋也。」今官度臺北土山猶在，臺之東，紹舊營遺基並存焉。</span>射營中，營中皆蒙楯而行。<span class="style7">楯，今之旁排也。楊雄羽獵賦曰：「蒙楯負羽。」獻帝春秋曰：「紹令軍中各持三尺繩，曹操誠禽，但當縛之。」</span>操乃發石車擊紹樓，皆破，軍中呼曰「霹靂車」。<span class="style7">以其發石聲震烈，呼為霹靂，即今之拋車也。拋音普孝反。</span>紹為地道欲襲操，操輒於內為長壍以拒之。又遣竒兵襲紹運車，大破之，盡焚其穀食。</p>
                  <p>相持百餘日，河南人疲困，多畔應紹。紹遣淳于瓊等將兵萬餘人北迎粮運。沮授說紹可遣蔣竒別為支軍於表，<span class="style7">以支軍為瓊等表援。</span>以絕曹操之鈔。紹不從。許攸進曰：「曹操兵少而悉師拒我，許下餘守埶必空弱。若分遣輕軍，星行掩襲，許拔則操為成禽。如其未潰，可令首尾奔命，破之必也。」紹又不能用。會攸家犯法，審配收繫之，攸不得志，遂奔曹操，而說使襲取淳于瓊等，瓊等時宿在烏巢，<span class="style7">烏巢，地名，在滑州酸棗城東。</span>去紹軍四十里。操自將步騎五千人，夜往攻破瓊等，悉斬之。<span class="style7">曹瞞傳曰：「公聞許攸來，跣出迎之。攸勸公襲瓊等，公大喜，乃選精銳步騎，皆執袁軍旗幟，銜枚縛馬口，夜從閒道出，人把束薪。所歷道問者，語之曰：『袁公恐曹操鈔掠後軍，還兵以益備。』問者信以為然。旣至，圍屯，大放火，營中驚亂，大破之，盡燔其糧穀寶貨，斬督將眭元進等，割得將軍淳于仲簡鼻，殺士卒千餘人，皆取鼻，牛馬割唇舌，以示紹軍。將士皆惶懼。」</span></p>
                  <p>初，紹聞操擊瓊，謂長子譚曰：「就操破瓊，吾拔其營，彼固無所歸矣。」乃使高覽、張郃等攻操營，不下。<span class="style7">魏志曰：「張郃字儁文，河閒鄚人也。郃說紹曰：『曹公精兵往，必破瓊等，則事去矣。』郭圖曰：『郃計非也，不如攻其本營。』郃曰：『曹公營固，攻之必不拔。若瓊等見禽，吾屬盡為虜矣。』紹但遣輕騎救瓊，而以重兵攻太祖營，不能下。太祖果破瓊等。紹軍潰，圖慙，又更譖郃快軍敗，郃懼，歸太祖。」</span>二將聞瓊等敗，遂奔操。於是紹軍驚擾，大潰。紹與譚等幅巾乘馬，與八百騎度河，至黎陽北岸，入其將軍蔣義渠營。至帳下，把其手曰：「孤以首領相付矣。」義渠避帳而處之。使宣令焉。衆聞紹在，稍復集。餘衆偽降，曹操盡阬之，前後所殺八萬人。</p>
                  <p>沮授為操軍所執，乃大呼曰：「授不降也，為所執耳。」操見授謂曰：「分野殊異，遂用圮絕，不圖今日乃相得也。」授對曰：「兾州失策，自取奔北。授知力俱困，宜其見禽。」操曰：「本初無謀，不相用計。今喪亂過紀，<span class="style7">十二年曰紀。</span>國家未定，方當與君圖之。」授曰：「叔父、母、弟懸命袁氏，若蒙公靈，速死為福。」操歎曰：「孤早相得，天下不足慮也。」遂赦而厚遇焉。授尋謀歸袁氏，乃誅之。</p>
                  <p>紹外寬雅有局度，憂喜不形於色，而性矜愎自高，<span class="style7">愎音平逼反。</span>短於從善，故至於敗。及軍還，或謂田豐曰：「君必見重。」豐曰：「公貌寬而內忌，不亮吾忠，而吾數以至言迕之。若勝而喜，必能赦我，戰敗而怨，內忌將發。若軍出有利，當蒙全耳，今旣敗矣，吾不望生。」紹還，曰：「吾不用田豐言，果為所笑。」遂殺之。<span class="style7">先賢行狀曰：「紹謂逢紀曰：『兾州人聞吾軍敗，皆當念吾；唯田別駕前諫止吾，與衆不同，吾亦慙之。』紀復曰：『豐聞將軍之退，拍手大笑，喜其言之中也。』紹於是有害豐之意。初，太祖聞豐不從戎，喜曰：『紹必敗矣。』及紹奔遁，復曰：『向使紹用其別駕計，尚未可知也。』」</span></p>
                  <p>官度之敗，審配二子為曹操所禽。孟岱與配有隙，因蔣竒言於紹曰：「配在位專政，族大兵強，且二子在南，必懷反畔。」郭圖、辛評亦為然。紹遂以岱為監軍，代配守鄴。護軍逢紀與配不睦，<span class="style7">英雄記曰：「審配任用，與紀不睦，辛評、郭圖皆比於譚。」評，辛毗兄也。見魏志。</span>紹以問之，紀對曰：「配天性烈直，每所言行，慕古人之節，不以二子在南為不義也，公勿疑之。」紹曰：「君不惡之邪？」紀曰：「先所爭者私情，今所陳者國事。」紹曰「善」。乃不廢配，配、紀由是更恊。</p>
                  <p>兾州城邑多畔，紹復擊定之。自軍敗後發病，七年夏，薨。<span class="style7">魏志曰：「紹自軍破後，發病歐血死。」獻帝春秋曰：「紹為人政寬，百姓德之。河北士女莫不傷怨，市巷揮淚，如或喪親。」典論曰：「袁紹妻劉氏性酷妒，紹死，僵尸未殯，寵妾五人盡殺之，為死者有知，當復見紹於地下，乃髡頭墨面，以毀其形。尚又為盡殺死者之家。」</span>未及定嗣，逢紀、審配宿以驕侈為譚所病，辛評、郭圖皆比於譚而與配、紀有隙。衆以譚長，欲立之。配等恐譚立而評等為害，遂矯紹遺命，奉尚為嗣。</p>
                  <hr />
  </div>
		 <div class="next1"><a href="073.htm">上卷</a> / <a href="a03.htm">後漢書目錄</a> / <a href="074b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

