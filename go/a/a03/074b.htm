<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷七十四下‧列傳第六十四下</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷七十四下 ‧ 列傳第六十四下</span>   
    <hr />
                  <p class="style11">袁紹<span class="style3">子譚</span>　劉表</p>
                  <p>譚自稱車騎將軍，出軍黎陽。尚少與其兵，而使逢紀隨之。譚求益兵，審配等又議不與。譚怒，殺逢紀。</p>
                  <p>曹操度河攻譚，譚告急於尚，尚乃留審配守鄴，自將助譚，與操相拒於黎陽。自九月至明年二月，大戰城下，<span class="style7">郭緣生述征記曰：「黎陽城西袁譚城，城南又有一城，是曹公攻譚之所築。」</span>譚、尚敗退。操將圍之，乃夜遁還鄴。操進軍，尚逆擊破操，操軍還許，譚謂尚曰：「我鎧甲不精，故前為曹操所敗。今操軍退，人懷歸志，及其未濟，出兵掩之，可令大潰，此策不可失也。」尚疑而不許，旣不益兵，又不易甲。譚大怒，郭圖、辛評因此謂譚曰：「使先公出將軍為兄後者，皆是審配之所構也。」譚然之。遂引兵攻尚，戰於外門。<span class="style7">郛郭之門。</span>譚敗，乃引兵還南皮。<span class="style7">南皮，今滄州縣也。章武有北皮亭，故此曰南皮。</span></p>
                  <p>別駕王脩率吏人自青州往救譚，譚還欲更攻尚，問脩曰：「計將安出？」脩曰：「兄弟者，左右手也。譬人將鬬而斷其右手，曰『我必勝若』，如是者可乎？夫弃兄弟而不親，天下其誰親之？屬有讒人交鬬其閒，以求一朝之利，願塞耳勿聽也。若斬佞臣數人，復相親睦，以御四方，可橫行於天下。」譚不從。尚復自將攻譚，譚戰大敗，嬰城固守。<span class="style7">前書蒯通曰：「必將嬰城固守。」音義曰：「嬰謂以城自繞也。」</span>尚圍之急，譚奔平原，而遣潁川辛毗詣曹操請救。<span class="style7">魏志曰：「辛毗，潁川陽翟人也。譚使毗詣太祖求和，毗見太祖致譚意。太祖恱，謂毗曰：『譚可信，尚必可克不？』毗對曰：『明公無問信與詐也，直言當論其埶耳。袁氏本兄弟相伐，非謂他人能閒其閒，乃謂天下可定於己也。一旦求救於明公，此可知也。』」</span></p>
                  <p>劉表以書諫譚曰：</p>
                  <p>　　天降災害，禍難殷流，初交殊族，卒成同盟，使王室震蕩，彝倫攸斁。<span class="style7">左傳曰：「震蕩播越。」書曰：「彝倫攸斁。」彝，常也。倫，理也。攸，所也。斁，敗也。</span>是以智達之士，莫不痛心入骨，傷時人不能相忍也。然孤與太公，<span class="style7">言太公者尊之，謂紹也。</span>志同願等，雖楚魏絕邈，山河逈遠，<span class="style7">楚，荊州也。魏，兾州也。</span>戮力乃心，共獎王室，<span class="style7">左傳曰：「同好惡，獎王室。」杜預曰：「獎，助也。」</span>使非族不干吾盟，異類不絕吾好，此孤與太公無貳之所致也。功績未卒，太公殂隕，賢胤承統，以繼洪業。宣弈世之德，履丕顯之祚，<span class="style7">弈，重也，國語曰「弈代載德」。</span>摧嚴敵於鄴都，揚休烈於朔土，顧定疆宇，虎視河外，凡我同盟，莫不景附。何悟青蠅飛於竿旌，無忌游於二壘，<span class="style7">詩小雅曰：「營營青蠅，止于榛。讒人罔極，構我二人。」史記，費無忌得寵於楚平王，為太子建少傅，無寵於太子，日夜讒太子於王，欲誅太子。太子亡奔宋。左傳作「無極」。竿旌、二壘者，謂譚、尚也。</span>使股肱分成二體，匈膂絕為異身。初聞此問，尚謂不然，定聞信來，乃知閼伯、實沈之忿已成，弃親即讎之計已決，<span class="style7">左傳子產曰：「高辛氏有二子，伯曰閼伯，季曰實沈，居於曠林，不相能也，日尋干戈，以相征討。」</span>旃斾交於中原，暴尸累於城下。聞之哽咽，若存若亡。昔三王、五伯，下及戰國，君臣相弒，父子相殺，兄弟相殘，親戚相滅，蓋時有之。然或欲以成王業，<span class="style7">若周公誅管、蔡之類。</span>或欲以定霸功，<span class="style7">若齊桓公殺子糾也。</span>皆所謂逆取順守，而徼富強於一世也。未有弃親即異，兀其根本，而能全於長世者也。</p>
                  <p>　　昔齊襄公報九世之讎，<span class="style7">公羊傳曰：「紀侯大去其國。大去者何？滅之也。孰滅之也？齊滅之。曷為不言齊滅之？為襄公諱也。春秋為賢者諱。何賢於襄公？復讎也。何讎爾？遠祖也。哀公烹於周，紀侯譖之。遠祖者幾代？九代矣。」史記曰，紀侯譖齊哀公於周，周夷王烹哀公。其弟靜立，是為胡公。弟獻公立，子武公立，子厲公立，子文公立，子成公立，子莊公立，子釐公立，子襄公八年，紀遷去其邑，是為九代也。</span>士匄卒荀偃之事，是故春秋美其義，君子稱其信。夫伯游之恨於齊，未若太公之忿於曹也；宣子之臣承業，未若仁君之繼統也。<span class="style7">荀偃，晉大夫也。左傳曰，荀偃將中軍，士匄佐之，伐齊。濟河，病目出，及卒，而視不可唅。欒盈曰：「其為未卒事於齊故也？」士匄撫之曰：「主苟終，所不嗣事於齊有如河！」乃瞑受含。伯游，荀偃字也。宣子即士匄也，士爕之子，士會之孫。</span>且君子違難不適讎國，交絕不出惡聲，<span class="style7">左傳曰，公山不狃曰：「君子違難不適讎國。」杜預曰：「違，奔亡也。」史記樂毅遺燕惠王書曰：「臣聞古之君子，交絕不出惡聲。」</span>況忘先人之讎，弃親戚之好，而為萬世之戒，遺同盟之恥哉！蠻夷戎狄將有誚讓之言，況我族類，而不痛心邪！</p>
                  <p>　　夫欲立竹帛於當時，全宗祀於一世，豈宜同生分謗，爭校得失乎？若兾州有不弟之慠，<span class="style7">左傳曰：「段不弟，故不言弟。」</span>無慙順之節，仁君當降志辱身，以濟事為務。事定之後，使天下平其曲直，不亦為高義邪？今仁君見憎於夫人，未若鄭莊之於姜氏；昆弟之嫌，未若重華之於象敖。然莊公卒崇大隧之樂，象敖終受有鼻之封。願捐弃百痾，追攝舊義，復為母子昆弟如初。<span class="style7">鄭武公娶於申，曰武姜，生莊公及叔段。莊公寤生，驚姜氏，遂惡之，愛叔段，欲立之，武公弗許。及莊公立，姜氏為請京，使居之。段繕甲兵，將襲鄭，夫人將啟之。莊公遂寘姜氏于城潁，而誓之曰：「不及黃泉，無相見也。」旣而悔之。潁考叔曰：「君何患焉？若闕地及泉，隧而相見，其誰曰不然！」從之。公入而賦：「大隧之中，其樂也融融。」姜出而賦：「大隧之外，其樂也洩洩。」遂為母子如初。事見左傳。史記曰，舜名重華。父瞽叟盲而舜母死，瞽叟更娶妻，生象。瞽叟愛後妻子，常欲殺舜。舜踐帝位，封弟象為諸侯。孟子曰：「象至不仁，封諸有鼻。仁人之於其弟也，不藏怒焉，不宿怨焉，親愛之而已矣。」鼻國在永州營道縣北，今猶謂之鼻亭。</span>今整勒士馬，瞻望鵠立。</p>
                  <p>又與尚書諫之，並不從。<span class="style7">魏氏春秋載表遺尚書曰：「知變起辛、郭，禍結同生，追閼伯、實沈之蹤，忘常棣死喪之義，親尋干戈，僵尸流血，聞之哽咽，若存若亡。昔軒轅有涿鹿之戰，周公有商、奄之師，皆所以翦除穢害而定王業，非強弱之爭，喜怒之忿也。故雖滅親不尤，誅兄不傷。今二君初承洪業，纂繼前軌，進有國家傾危之慮，退有先公遺恨之負。當唯曹是務，唯國是康。何者？金木水火剛柔相濟，然後剋得其和，能為人用。今青州天性峭急，迷於曲直。仁君度數弘廣，綽然有餘，當以大苞小，以優容劣，先除曹操，以平先公之恨，事定之後，乃議曲直之評，不亦善乎！若留神遠圖，剋己復禮，當振旅長驅，共獎王室。若迷而不返，遵而無改，則胡夷將有誚讓之言，況我同盟，復能戮力仁君之役哉！此韓盧、東郭自困於前，而遺田父之獲者也。憤躍鶴望，兾聞和同之聲。若其泰也，則袁族其與漢升降乎！如其否也，則同盟永無望矣。」表二書並見王粲集。</span></p>
                  <p>曹操遂還救譚，十月至黎陽。尚聞操度河，乃釋平原還鄴。尚將呂曠、高翔畔歸曹氏，譚復陰刻將軍印，以假曠、翔。操知譚詐，乃以子整娉譚女以安之，<span class="style7">魏志曰，整建安二十二年封郿侯，二十三年薨，無子。黃初二年，追進爵，謚曰戴公。</span>而引軍還。</p>
                  <p>九年三月，尚使審配守鄴，復攻譚於平原。配獻書於譚曰：「配聞良藥苦口而利於病，忠言逆耳而便於行。<span class="style7">孔子家語曰：「忠言逆耳而利於行。」</span>願將軍緩心抑怒，終省愚辭。蓋春秋之義，國君死社稷，忠臣死君命。<span class="style7">左傳晏嬰曰：「君為社稷死則死之，為社稷亡則亡之。」又晉解楊曰：「受命以出，有死無隕。死而成命，臣之祿也。」</span>苟圖危宗廟，剝亂國家，親踈一也。<span class="style7">左傳曰「天實剝亂」也。</span>是以周公垂涕以蔽管、蔡之獄，<span class="style7">左傳曰，鄭子太叔曰：「周公殺管叔，放蔡叔。夫豈不愛？王室故也。」</span>季友歔欷而行叔牙之誅。<span class="style7">公羊傳曰：「公子牙卒。何以不稱弟？殺也，為季子諱殺也。莊公病，叔牙曰：『魯一生一及，君以知之。慶父存也。』季子曰：『夫何敢？是將為亂！』和藥而飲之，曰：『公子從吾言而飲此，則可以無為天下戮笑，必有後於魯國。』誅不避兄弟，君臣之義也。」</span>何則？義重人輕，事不獲已故也。昔先公廢黜將軍以續賢兄，立我將軍以為嫡嗣，上告祖靈，下書譜牒，海內遠近，誰不備聞！何意凶臣郭圖，妄畫蛇足，<span class="style7">戰國策曰：「楚有祠者，賜其舍人酒一巵，相謂曰：『數人飲之不足，一人飲之有餘，請各畫地為蛇，先成者飲酒。』一人蛇先成，引酒且飲，乃左手持酒，右手畫蛇，曰：『吾能為之足。』未成，一人蛇成，奪其巵，曰：『蛇固無足，子安能為足？』遂飲酒。為蛇足者終亡其酒。」</span>曲辭諂媚，交亂懿親。至令將軍忘孝友之仁，襲閼、沈之迹，放兵鈔突，屠城殺吏，冤魂痛於幽冥，創痍被於草棘。又乃圖獲鄴城，許賞賜秦胡，其財物婦女，豫有分數。又云：『孤雖有老母，趣使身體完具而已。』聞此言者，莫不悼心揮涕，使太夫人憂哀憤隔，我州君臣監寐悲歎。誠拱默以聽執事之圖，則懼違春秋死命之節，詒太夫人不測之患，損先公不世之業。我將軍辭不獲命，以及館陶之役。<span class="style7">詒，遺也。不世猶言非常也。獻帝春秋曰：「譚尚遂尋干戈，以相征討。譚軍不利，保于平原，尚乃軍于館陶。譚擊之敗，尚走保險。譚追攻之，尚設竒伏大破譚軍，僵屍流血不可勝計。譚走還平原。」</span>伏惟將軍至孝蒸蒸，發於岐嶷，友于之性，生於自然，章之以聦明，行之以敏達，覽古今之舉措，覩興敗之徵符，輕榮財於糞土，貴名高於丘岳。何意奄然迷沈，墮賢哲之操，<span class="style7">墮音許規反。</span>積怨肆忿，取破家之禍！翹企延頸，待望讎敵，委慈親於虎狼之牙，以逞一朝之志，豈不痛哉！若乃天啟尊心，革圖易慮，則我將軍匍匐悲號於將軍股掌之上，配等亦當𢾭躬布體以聽斧鑕之刑。如又不悛，禍將及之。願熟詳吉凶，以賜環玦。」<span class="style7">孫卿子曰：「絕人以玦，反人以環。」</span>譚不納。</p>
                  <p>曹操因此進攻鄴，審配將馮礼為內應，開突門內操兵三百餘人。<span class="style7">墨子備突篇曰「城百步，一突門。突門用車兩輪，以木朿之塗其上，維置突門內。度門廣狹之，令人入門四尺，中置窐突，門旁為橐，充竈狀，又置艾。寇即入，下輪而塞之，鼓橐薰之」也。</span>配覺之，從城上以大石擊門，門閉，入者皆死。操乃鑿壍圍城，周回四十里，初令淺，示若可越。配望見，笑而不出爭利。操一夜濬之，廣深二丈，引漳水以灌之。自五月至八月，城中餓死者過半。尚聞鄴急，將軍萬餘人還救城，操逆擊破之。尚走依曲漳為營，<span class="style7">漳水之曲。</span>操復圍之，未合，尚懼，遣陰夔、陳琳求降，不聽。尚還走藍口，<span class="style7">相州安陽縣界有藍嵯山，與鄴相近，蓋藍山之口。</span>操復進，急圍之。尚將馬延等臨陣降，衆大潰，尚奔中山。盡收其輜重，得尚印綬節鉞及衣物，以示城中，城中崩沮。審配令士卒曰：「堅守死戰，操軍疲矣。幽州方至，何憂無主！」操出行圍，配伏弩射之，幾中。<span class="style7">幾音祈。中音竹仲反。</span>以其兄子榮為東門校尉，榮夜開門內操兵，配拒戰城中，生獲配。操謂配曰：「吾近行圍，弩何多也？」配曰：「猶恨其少。」操曰：「卿忠於袁氏，亦自不得不爾。」意欲活之。配意氣壯烈，終無撓辭，見者莫不歎息，遂斬之。<span class="style7">先賢行狀曰：「是日先縛配將詣帳下，辛毗等逆以馬鞭擊其頭，罵之曰：『奴，汝今日真死矣。』配顧曰：『狗輩！由汝曹破兾州，恨不得殺汝。』太祖旣有意活配，配無撓辭，辛毗等號哭不已，乃殺之。」</span>全尚母妻子，還其財寶。高幹以并州降，復為刺史。</p>
                  <p>曹操之圍鄴也，譚復背之，因略取甘陵、安平、勃海、河閒，攻尚於中山。尚敗，走故安從熙，而譚悉收其衆，還屯龍湊。</p>
                  <p>十二月，曹操討譚，軍其門。譚夜遁奔南皮，臨清河而屯。明年正月，急攻之。譚欲出戰，軍未合而破。譚被髮驅馳，追者意非恒人，趨奔之。<span class="style7">趨音促。</span>譚墯馬，顧曰：「咄，兒過我，我能富貴汝。」言未絕口，頭已斷地。於是斬郭圖等，戮其妻子。</p>
                  <p>熙、尚為其將焦觸、張南所攻，奔遼西烏桓。觸自號幽州刺史，驅率諸郡太守令長背袁向曹，陳兵數萬。殺白馬盟，令曰：「違者斬！」衆莫敢仰視，各以次歃。至別駕代郡韓珩，<span class="style7">珩音行。</span>曰：「吾受袁公父子厚恩，今其破亡，智不能救，勇不能死，於義闕矣。若乃北面曹氏，所不能為也！」一坐為珩失色。觸曰：「夫舉大事，當立大義。事之濟否，不待一人，可卒珩志，以厲事君。」<span class="style7">先賢行狀曰「珩字子佩，代郡人，清粹有雅量。少喪父母，奉養兄姊，宗族稱悌」也。</span>曹操聞珩節，甚高之，屢辟不至，卒於家。</p>
                  <p>高幹復叛，執上黨太守，舉兵守壺口關。<span class="style7">潞州上黨縣有壺山口，因其險而置關焉。</span>十一年，曹操自征幹，幹乃留其將守城，自詣匈奴求救，不得，獨與數騎亡，欲南奔荊州。上洛都尉捕斬之。<span class="style7">典論曰：「上洛都尉王琰獲高幹，以功封侯。其妻哭於室，以為琰富貴將更娶妾媵故也。」</span></p>
                  <p>十二年，曹操征遼西，擊烏桓。尚、熙與烏桓逆操軍，戰敗走，乃與親兵數千人奔公孫康於遼東。尚有勇力，先與熙謀曰：「今到遼東，康必見我，我獨為兄手擊之，且據其郡，猶可以自廣也。」康亦心規取尚以為功，乃先置精勇於廄中，然後請尚、熙。熙疑不欲進，尚彊之，遂與俱入。未及坐，康叱伏兵禽之，坐於凍地。尚謂康曰：「未死之閒，寒不可忍，可相與席。」康曰：「卿頭顱方行萬里，何席之為！」遂斬首送之。</p>
                  <p>康，遼東人。父度。初避吏為玄兔小吏，稍仕。中平元年，還為本郡守。在職敢殺伐，郡中名豪與己夙無恩者，遂誅滅百餘家。因東擊高句驪，西攻烏桓，威行海畔。時王室方亂，度恃其地遠，陰獨懷幸。會襄平社生大石丈餘，下有三小石為足，度以為己瑞。<span class="style7">襄平，縣，屬遼東郡，故城在今平州盧龍縣西南。魏志曰：「時襄平延里社生大石，或謂度曰：『此漢宣帝冠石祥也，里名與先君同。社主土地，明當有土地，有三公輔也。』度益喜。」</span>初平元年，乃分遼東為遼西、中遼郡，並置太守，越海收東萊諸縣，為營州刺史，<span class="style7">為猶置也。</span>自立為遼東侯、平州牧，追封父延為建義侯。立漢二祖廟。承制設壇墠於襄平城南，郊祀天地，藉田理兵，乘鸞輅九旒旄頭羽騎。建安九年，司空曹操表為奮威將軍，封永寧鄉侯。度死，康嗣，故遂據遼土焉。</p>
                  <p>劉表字景升，山陽高平人，魯恭王之後也。<span class="style7">恭王，景帝子，名餘。</span>身長八尺餘，姿貌溫偉。與同郡張儉等俱被訕議，號為「八顧」。詔書捕案黨人，表亡走得免。黨禁解，辟大將軍何進掾。</p>
                  <p>初平元年，長沙太守孫堅殺荊州刺史王叡，<span class="style7">王氏譜曰：「叡字通曜，晉太保祥之伯父也。」吳錄曰：「叡見執，驚曰：『我何罪？』堅曰：『坐無所知。』叡窮迫，刮金飲之而死。」</span>詔書以表為荊州刺史。時江南宗賊大盛，<span class="style7">宗黨共為賊。</span>又袁術阻兵屯魯陽，表不能得至，乃單馬入宜城，<span class="style7">宜城，縣，屬南郡，本鄢，惠帝三年改名宜城。</span>請南郡人蒯越、襄陽人蔡瑁與共謀畫。<span class="style7">傅子曰：「越字異度，魏太祖平荊州，與荀彧書曰：『不喜得荊州，喜得異度耳。』」</span>表謂越曰：「宗賊雖盛而衆不附，若袁術因之，禍必至矣。吾欲徵兵，恐不能集，其策焉出？」對曰：「理平者先仁義，理亂者先權謀。兵不在多，貴乎得人。袁術驕而無謀，宗賊率多貪暴。越有所素養者，使人示之以利，必持衆來。使君誅其無道，施其才用，威德旣行，襁負而至矣。兵集衆附，南据江陵，北守襄陽，荊州八郡<span class="style7">漢官儀曰，荊州管長沙、零陵、桂陽、南陽、江夏、武陵、南郡、章陵等是也。</span>可傳檄而定。公路雖至，無能為也。」表曰：「善。」乃使越遣人誘宗賊帥，至者十五人，皆斬之而襲取其衆。唯江夏賊張虎、陳坐擁兵據襄陽城，表使越與龐季往譬之，乃降。江南悉平。諸守令聞表威名，多解印綬去。表遂理兵襄陽，以觀時變。</p>
                  <p>袁術與其從兄紹有隙，而紹與表相結，故術共孫堅合從襲表。表敗，堅遂圍襄陽。會表將黃祖救至，堅為流箭所中死，餘衆退走。<span class="style7">典略曰：「劉表夜遣將黃祖潛出兵，堅逆與戰，祖敗走，竄峴山中。堅乘勝夜追祖，祖部兵從竹木閒射堅，殺之。」英雄記：「劉表將呂介將兵緣山向堅，堅輕騎尋山討介，介下兵射中堅頭，應時物故。」與此不同。</span>及李傕等入長安，冬，表遣使奉貢。傕以表為鎮南將軍、荊州牧，封成武侯，假節，以為己援。</p>
                  <p>建安元年，驃騎將軍張濟自關中走南陽，因攻穰城，中飛矢而死。荊州官屬皆賀。表曰：「濟以窮來，主人無禮，至於交鋒，此非牧意，牧受弔不受賀也。」使人納其衆，衆聞之喜，遂皆服從。<span class="style7">獻帝春秋曰：「濟引衆入荊州，賈詡隨之歸劉表。襄陽城守不受，濟因攻之，為流矢所中。濟從子繡收衆而退。劉表自責，以為己無賔主禮，遣使招繡，繡遂屯襄陽，為表北藩。」</span>三年，長沙太守張羨率零陵、桂陽三郡畔表，表遣兵攻圍，破羨，平之。<span class="style7">英雄記曰：「張羨，南陽人。先作零陵、桂陽守，甚得江湘閒心。然性屈彊不順，表薄其為人，不甚禮也。羨因是懷恨，遂畔表。」</span>於是開土遂廣，南接五領，<span class="style7">裴氏廣州記云：「大庾、始安、臨賀、桂陽、揭陽，是謂五領。」鄧德明南康記曰：「大庾一也，桂陽甲騎二也，九真都龐三也。臨賀萌渚四也，始安越城五也。」</span>北據漢川，地方數千里，帶甲十餘萬。初，荊州人情好擾，加四方駭震，寇賊相扇，處處麋沸。表招誘有方，威懷兼洽，其姦猾宿賊更為效用，萬里肅清，大小咸恱而服之。關西、兖、豫學士歸者蓋有千數，表安慰賑贍，皆得資全。遂起立學校，博求儒術，綦母闓、<span class="style7">闓音開。</span>宋忠等撰立五經章句，謂之後定。愛民養士，從容自保。</p>
                  <p>及曹操與袁紹相持於官度，紹遣人求助，表許之，不至，亦不援曹操，且欲觀天下之變。從事中郎南陽韓嵩、<span class="style7">先賢行狀曰：「嵩字德高，義陽人，少好學，貧不改操。」</span>別駕劉先說表曰：<span class="style7">零陵先賢傳曰：「先字始宗。博學強記，尤好黃老，明習漢家典故。」</span>「今豪桀並爭，兩雄相持，天子之重在於將軍。若欲有為，起乘其敝可也；如其不然，固將擇所宜從。豈可擁甲十萬，坐觀成敗，求援而不能助，見賢而不肯歸！此兩怨必集於將軍，恐不得中立矣。曹操善用兵，且賢俊多歸之，其埶必舉袁紹，然後移兵以向江漢，恐將軍不能禦也。今之勝計，莫若舉荊州以附曹操，操必重德將軍，長享福祚，垂之後嗣，此萬全之策也。」蒯越亦勸之。表狐疑不斷，乃遣嵩詣操，觀望虛實。謂嵩曰：「今天下未知所定，而曹操擁天子都許，君為我觀其釁。」嵩對曰：「嵩觀曹公之明，必得志於天下。將軍若欲歸之，使嵩可也；如其猶豫，嵩至京師，天子假嵩一職，不獲辭命，則成天子之臣，將軍之故吏耳。在君為君，不復為將軍死也。惟加重思。」表以為憚使，強之。至許，果拜嵩侍中、零陵太守。及還，盛稱朝廷曹操之德，勸遣子入侍。表大怒，以為懷貳，陳兵詬嵩，<span class="style7">詬，罵也。</span>將斬之。嵩不為動容，徐陳臨行之言。表妻蔡氏知嵩賢，諫止之。表猶怒，乃考殺從行者。知無它意，但囚嵩而已。<span class="style7">傅子曰：「表妻蔡氏諫之曰：『韓嵩，楚國之望，且其言直，誅之無辭。』表乃不誅而囚之。」</span></p>
                  <p>六年，劉備自袁紹奔荊州，表厚相待結而不能用也。十三年，曹操自將征表，未至。八月，表疽發背卒。<span class="style7">代語曰「表死後八十餘年，晉太康中，冢見發，表及妻身形如生，芬香聞數里」也。</span>在荊州幾二十年，家無餘積。</p>
                  <p>二子：琦，琮。表初以琦貌類於己，甚愛之，後為琮娶其後妻蔡氏之姪，蔡氏遂愛琮而惡琦，毀譽之言日聞於表。表寵耽後妻，每信受焉。又妻弟蔡瑁及外甥張允並得幸於表，又睦於琮。而琦不自寧，甞與琅邪人諸葛亮謀自安之術。亮初不對。後乃共升高樓，因令去梯，謂亮曰：「今日上不至天，下不至地，言出子口而入吾耳，可以言未？」亮曰：「君不見申生在內而危，重耳居外而安乎？」<span class="style7">申生，晉獻公之太子。為麗姬所譖，自縊死。重耳，申生之弟。懼麗姬之讒，出奔。獻公卒，重耳入，是為文公，遂為霸主。見左氏傳。</span>琦意感悟，陰規出計。會表將江夏太守黃祖為孫權所殺，琦遂求代其任。</p>
                  <p>及表病甚，琦歸省疾，素慈孝，允等恐其見表而父子相感，更有託後之意，乃謂琦曰：「將軍命君撫臨江夏，其任至重。今釋衆擅來，必見譴怒。傷親之歡，重增其疾，非孝敬之道也。」遂遏于戶外，使不得見。琦流涕而去，人衆聞而傷焉。遂以琮為嗣。琮以侯印授琦。琦怒，投之地，將因奔喪作難。會曹操軍至新野，琦走江南。蒯越、韓嵩及東曹掾傅巽等說琮歸降。<span class="style7">傅子曰：「巽字公悌，瓌瑋博達，有知人監識。」</span>琮曰：「今與諸君據全楚之地，守先君之業，以觀天下，何為不可？」巽曰：「逆順有大體，強弱有定埶。以人臣而拒人主，逆道也；以新造之楚而禦中國，必危也；以劉備而敵曹公，不當也。三者皆短，欲以抗王師之鋒，必亡之道也。將軍自料何與劉備？」琮曰：「不若也。」巽曰：「誠以劉備不足禦曹公，則雖全楚不能以自存也。誠以劉備足禦曹公，則備不為將軍下也。願將軍勿疑。」</p>
                  <p>及操軍到襄陽，琮舉州請降，劉備奔夏口。<span class="style7">夏口，城，今之鄂州也。左傳：「吳伐楚，楚沈尹戌奔命於夏汭。」杜預注曰：「漢水入江，今夏口也。」</span>操以琮為青州刺史，封列侯。蒯越等侯者十五人。乃釋嵩之囚，以其名重，甚加禮待，使條品州人優劣，皆擢而用之。以嵩為大鴻臚，以交友禮待之。蒯越光祿勳，劉先尚書令。初，表之結袁紹也，侍中從事鄧義諫不聽。義以疾退，終表世不仕，操以為侍中。其餘多至大官。</p>
                  <p>操後敗於赤壁，<span class="style7">赤壁，山名也，在今鄂州蒲圻縣。</span>劉備表琦為荊州刺史。明年卒。</p>
                  <p>論曰：袁紹初以豪俠得衆，遂懷雄霸之圖，天下勝兵舉旗者，莫不假以為名。及臨場決敵，則悍夫爭命；<span class="style7">悍，勇也。</span>深籌高議，則智士傾心。盛哉乎，其所資也！韓非曰：「佷剛而不和，愎過而好勝，嫡子輕而庶子重，斯之謂亡徵。」<span class="style7">韓非亡徵篇曰：「佷剛而不和，愎諫而好勝，不顧社稷而輕為信者，可亡也。」又曰：「太子輕，庶子伉，可亡也。」又曰：「太子卑而庶子尊，可亡也。」</span>劉表道不相越，而欲卧收天運，擬蹤三分，其猶木禺之於人也。<span class="style7">言其如刻木為人，無所知也。前書：「有木禺龍一。」音義曰：「禺，寄也。寄龍形於木。」</span></p>
                  <p>贊曰：紹姿弘雅，表亦長者。稱雄河外，擅強南夏。魚儷漢舳，雲屯兾馬。<span class="style7">魚儷猶相次比也。左傳曰：「奉公為魚麗之陳。」前書音義曰：「舳，船後持柂處也。」左傳曰：「兾之北土，馬之所生。」</span>闚圖訊鼎，禋天類社。<span class="style7">闚圖謂若劉歆圖書改名秀。訊鼎謂楚子問王孫滿鼎輕重也。國語曰：「精意以享謂之禋。」爾雅曰：「是類是禡，師祭也。」社者陰類，將興師，故祭之。</span>旣云天工，亦資人亮。<span class="style7">工者，官也。亮，信也。尚書曰：「天工人其代之。」又曰：「惟時亮天工。」</span>矜彊少成，坐談奚望。<span class="style7">九州春秋曰：「曹公征烏桓，諸將曰：『今深入遠征，萬一劉表使備襲許，悔無及也。』郭嘉曰：『劉表坐談客耳，自知才不足以御備，重任之則恐不能制，輕之則備不為用。雖違國遠征，無憂矣。』公遂征之。」</span>回皇冢嬖，身穨業喪。<span class="style7">冢，嫡也。嬖，愛也。 </span></p>
                  <hr />
  </div>
		 <div class="next1"><a href="074.htm">上卷</a> / <a href="a03.htm">後漢書目錄</a> / <a href="075.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

