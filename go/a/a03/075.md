

##### 後漢書
	`卷七十五 ‧ 列傳第六十五`

* * *

劉焉　袁術　呂布

劉焉字君郎，江夏竟陵人也，`竟陵今復州縣。`魯恭王後也。`恭王，景帝子，名餘。`肅宗時，徙竟陵。焉少任州郡，以宗室拜郎中。去官居陽城山，精學敎授。舉賢良方正，稍遷南陽太守、宗正、太常。

時靈帝政化衰缺，四方兵寇，焉以為刺史威輕，旣不能禁，且用非其人，輒增暴亂，乃建議改置牧伯，鎮安方夏，請選重臣，以居其任。焉乃陰求為交阯，以避時難。議未即行，會益州刺史郗儉在政煩擾，謠言遠聞，而并州刺史張懿、涼州刺史耿鄙並為寇賊所害，故焉議得用。出焉為監軍使者，領益州牧，`前書任安為監北軍使者。`太僕黃琬為豫州牧，宗正劉虞為幽州牧，皆以本秩居職。州任之重，自此而始。

是時益州賊馬相亦自號「黃巾」，合聚疲役之民數千人，先殺綿竹令，`綿竹故城在今益州綿竹縣東。`進攻雒縣，`今益州雒縣。`殺郗儉，又擊蜀郡、犍為，旬月之閒，破壞三郡。`綿竹及雒屬廣漢郡，并蜀郡、犍為郡。`馬相自稱「天子」，衆至十餘萬人，遣兵破巴郡，殺郡守趙部。州從事賈龍先領兵數百人在犍為，遂糾合吏人攻相，破之，龍乃遣吏卒迎焉。焉到，以龍為校尉，徙居綿竹。撫納離叛，務行寬惠，而陰圖異計。

沛人張魯，母有恣色，兼挾鬼道，往來焉家，遂任魯以為督義司馬，遂與別部司馬張脩將兵掩殺漢中太守蘇固，斷絕斜谷，殺使者。魯旣得漢中，遂復殺張脩而并其衆。

焉欲立威刑以自尊大，乃託以佗事，殺州中豪彊十餘人，`蜀志曰，殺王咸、李權等。`士民皆怨。初平二年，犍為太守任岐及賈龍並反，攻焉。焉擊破，皆殺之。自此意氣漸盛，遂造作乘輿車重千餘乘。`重，輜重也。`焉四子，範為左中郎將，誕治書御史，璋奉車都尉，`蜀志曰：「璋字季玉。」`並從獻帝在長安，唯別部司馬瑁隨焉在益州。朝廷使璋曉譬焉，焉留璋不復遣。興平元年，征西將軍馬騰與範謀誅李傕，焉遣叟兵五千助之，`漢世謂蜀為叟。孔安國注尚書云：「蜀，叟也。」`戰敗，範及誕並見殺。焉旣痛二子，又遇天火燒其城府車重，延及民家，館邑無餘，於是徙居成都，遂發背疽，卒。`說文曰：「疽，乆癕。」`

州大吏趙韙等貪璋溫仁，立為刺史。詔書因以璋為監軍使者，領益州牧，以韙為征東中郎將。先是荊州牧劉表表焉僭擬乘輿器服，韙以此遂屯兵朐䏰備表。`朐音蠢。䏰音如尹反。屬巴郡，故城在今夔州雲安縣西也。`

初，南陽、三輔民數萬戶流入益州，焉悉收以為衆，名曰「東州兵」。璋性柔寬無威略，東州人侵暴為民患，不能禁制，舊士頗有離怨。趙韙之在巴中，甚得衆心，璋委之以權。韙因人情不輯，`輯，和也。`乃陰結州中大姓。建安五年，還共擊璋，蜀郡、廣漢、犍為皆反應。東州人畏見誅滅，乃同心并力，為璋死戰，遂破反者，進攻韙於江州，`江州，縣名，屬巴郡，今渝州巴縣。`斬之。

張魯以璋闇懦，不復承順。璋怒，殺魯母及弟，而遣其將龐羲等攻魯，數為所破。魯部曲多在巴土，故以羲為巴郡太守。魯因襲取之，遂雄於巴漢。

十三年，曹操自將征荊州，璋乃遣使致敬。操加璋振威將軍，兄瑁平寇將軍。璋因遣別駕從事張松詣操，而操不相接禮。松懷恨而還，勸璋絕曹氏，而結好劉備。璋從之。

十六年，璋聞曹操當遣兵向漢中討張魯，內懷恐懼，松復說璋迎劉備以拒操。璋即遣法正將兵迎備。`蜀志曰：「法正字孝直，扶風郿人也。祖真，字喬卿。父衍，字季謀。」`璋主簿巴西黃權諫曰：`蜀志曰：「權字公衡，閬中人也。先主取益州，諸縣望風景附，權閉城堅守。須璋稽服，乃詣先主。先主稱尊號，將東伐吳，權諫，先主不從，以權為鎮北將軍，督江北軍，先主自在江南。吳將陸義乘虛斷圍，南軍敗績，先主引退，而道隔，權不得還，故率所領降于魏。有司執法白收權妻子。先主曰：『孤負黃權，權不負孤也。』待之如初。魏文帝謂權曰：『君舍逆效順，欲追蹤陳、韓邪？』權對曰：『臣過受劉氏厚遇，降吳不可，還蜀無路，是以歸命。且敗軍之將，免死為幸，何古人之可慕？』」`「劉備有梟名，`梟即驍也。`今以部曲遇之，則不滿其心，以賔客待之，則一國不容二主，此非自安之道。」從事廣漢王累自倒懸於州門以諫。璋一無所納。

備自江陵馳至涪城，`涪城故城今綿州城。`璋率步騎數萬與備會。`蜀志曰：「是歲建安十六年。」`張松勸備於會襲璋，備不忍。明年，出屯葭萌。松兄廣漢太守肅懼禍及己，乃以松謀白璋，收松斬之，`益郡耆舊傳曰：「張肅有威儀，容貌甚偉。松為人短小放蕩，不持節操，然識理精果，有才幹。劉璋遣詣曹公，公不甚禮。楊脩深器之，白公辟松，不納。脩以公所撰兵書示松，飲宴之閒，一省即便闇誦，以此異之。」`勑諸關戍勿復通。備大怒，還兵擊璋，所在戰剋。十九年，進圍成都，數十日，城中有精兵三萬人，穀支一年，吏民咸欲拒戰。璋言：「父子在州二十餘歲，無恩德以加百姓，而攻戰三載，肌膏草野者，以璋故也。何心能安！」遂開城出降，羣下莫不流涕。備遷璋於公安，`公安，今荊州縣。`歸其財寶，後以病卒。`蜀志曰：「先主遷璋于公安南，猶佩振威將軍印綬。孫權破關羽，取荊州，以璋為益州牧，留住秭歸。」`

明年，曹操破張魯，定漢中。

魯字公旗。初，祖父陵，順帝時客於蜀，學道鶴鳴山中，`山在今益州晉原縣西。`造作符書，以惑百姓。受其道者輒出米五斗，故謂之「米賊」。陵傳子衡，衡傳於魯，魯遂自號「師君」。其來學者，初名為「鬼卒」，後號「祭酒」。祭酒各領部衆，衆多者名曰「理頭」。皆校以誠信，不聽欺妄，有病但令首過而已。`魏志曰：「大抵與黃巾相似。」首音式救反。`諸祭酒各起義舍於路，同之亭傳，`傳音陟戀反。`縣置米肉以給行旅。食者量腹取足，過多則鬼能病之。犯法者先加三原，`原，免也。`然後行刑。不置長吏，以祭酒為理，民夷信向。`典略曰：「初，熹平中，妖賊大起，三輔有駱曜。光和中，東方有張角，漢中有張脩。駱曜敎民緬匿法，角為太平道，脩為五斗米道。太平道師持九節杖，為符祝，敎病人叩頭思過，因以符水飲之。病或自愈者，則云此人信道，其或不愈，則云不信道。脩法略與角同，加施淨室，使病人處其中思過。又使人為姦令祭酒，主以老子五千文，使都習，號『姦令』。為鬼吏，主為病者請禱。請禱之法，書病人姓字，說服罪之意。作三通，其一上之天，著山上，其一埋之地，其一沈之水，謂之『三官手書』。使病者家出米五斗以為常，故號『五斗米師』也。實無益於療病，但為淫妄，小人昏愚，競共事之。後角被誅，脩亦亡。及魯自在漢中，因其人信行脩業，遂增飾之。敎使起義舍，以米肉置其中，以止行人。又敎使自隱，有小過者，當循道百步，則罪除。又依月令，春夏禁殺。又禁酒。流移寄在其地者，不敢不奉也。」`朝廷不能討，遂就拜魯鎮夷中郎將，領漢寧太守，`袁山松書，建安二十年置漢寧郡。`通其貢獻。

韓遂、馬超之亂，關西民奔魯者數萬家。時人有地中得玉印者，羣下欲尊魯為漢寧王。魯功曹閻圃諫曰：「漢川之民，戶出十萬，四面險固，財富土沃，上匡天子，則為桓文，次方竇融，不失富貴。今承制署置，埶足斬斷。遽稱王號，必為禍先。」魯從之。

魯自在漢川垂三十年，聞曹操征之，至陽平，`周地圖記曰：「襃谷西北有古陽平關。」其地在今梁州襃城縣西北也。`欲舉漢中降。其弟衞不聽，率衆數萬，拒關固守。`　魏志曰：「太祖征魯至陽平關，衞拒關堅守。」`操破衞，斬之。魯聞陽平已陷，將稽顙歸降。閻圃說曰：「今以急往，其功為輕，不如且依巴中，然後委質，功必多也。」於是乃奔南山。左右欲悉焚寶貨倉庫。魯曰：「本欲歸命國家，其意未遂。今日之走，以避鋒銳，非有惡意。」遂封藏而去。操入南鄭，甚嘉之。又以魯本有善意，遣人慰安之。魯即與家屬出逆，拜鎮南將軍，封閬中侯，`閬中屬巴郡，今隆州縣。`邑萬戶，將還中國，待以客禮。封魯五子及閻圃等皆為列侯。

魯卒，謚曰原侯。子富嗣。

論曰：劉焉覩時方艱，先求後亡之所，`左傳曰，鄭公孫黑肱有疾，歸邑于公，曰：「吾聞之，生於亂代，貴而能貧，人無求焉，可以後亡。」`庶乎見幾而作。`易曰：「君子見幾而作，不俟終日。」又曰：「幾者動之微，吉之先見。」`夫地廣則驕尊之心生，財衍則僭奢之情用，`衍，饒也。`固亦恒人必至之期也。璋能閉隘養力，守案先圖，尚可與歲時推移，而遽輸利器，靜受流斥，`老子曰：「國之利器，不可以示人。」`所謂羊質虎皮，見豺則恐，吁哉！`楊子法言曰：「羊質虎皮，見草而恱，見豺而戰。」`

袁術字公路，汝南汝陽人，司空逢之子也。少以俠氣聞，數與諸公子飛鷹走狗，後頗折節。舉孝廉，累遷至河南尹、虎賁中郎將。

時董卓將欲廢立，以術為後將軍。術畏卓之禍，出奔南陽。會長沙太守孫堅殺南陽太守張咨，`英雄記曰：「咨字子議，潁川人。」吳曆曰：「孫堅至南陽，咨不給軍糧，又不肯見。堅欲進兵，恐為後害，乃詐得急疾，舉軍震惶，迎呼巫醫，禱祀山川，遣所親人說咨，言病困欲以兵付咨。咨聞之，心利其兵，即將步騎五六百人入營看堅。堅與相見，無何，卒然而起，案劔罵咨，遂執斬之。」`引兵從術。劉表上術為南陽太守，術又表堅領豫州刺史，使率荊、豫之卒，擊破董卓於陽人。

術從兄紹因堅討卓未反，遠，遣其將會稽周昕奪堅豫州。術怒，擊昕走之。紹議欲立劉虞為帝，術好放縱，憚立長君，託以公義不肯同，積此釁隙遂成。乃各外交黨援，以相圖謀，術結公孫瓚，而紹連劉表。豪桀多附於紹，術怒曰：「羣豎不吾從，而從吾家奴乎！」又與公孫瓚書，云紹非袁氏子，紹聞大怒。初平三年，術遣孫堅擊劉表於襄陽，堅戰死。公孫瓚使劉備與術合謀共逼紹，紹與曹操會擊，皆破之。四年，術引軍入陳留，屯封丘。黑山餘賊及匈奴於扶羅等佐術，與曹操戰於匡亭，大敗。術退保雍丘，又將其餘衆奔九江，殺楊州刺史陳溫而自領之，又兼稱徐州伯。李傕入長安，欲結術為援，乃授以左將軍，假節，封陽翟侯。

初，術在南陽，戶口尚數十百萬，而不修法度，以鈔掠為資，奢恣無猒，百姓患之。又少見讖書，言「代漢者當塗高」，自云名字應之。`當塗高者，魏也。然術自以「術」及「路」皆是「塗」，故云應之。`又以袁氏出陳為舜後，以黃代赤，德運之次，`陳大夫轅濤塗，袁氏其後也。五行火生土，故云以黃代赤。`遂有僭逆之謀。又聞孫堅得傳國璽，`韋昭吳書曰：「漢室大亂，天子北詣河上，六璽不自隨，掌璽者以投井中。孫堅北討董卓，頓軍城南，甄官署有井，每旦有五色氣從井中出，使人浚井，得漢傳國玉璽，其文曰『受命于天，旣壽永昌』。」`遂拘堅妻奪之。興平二年冬，天子播越，敗於曹陽。術大會群下，因謂曰：「今海內鼎沸，劉氏微弱。吾家四世公輔，`袁安為司空，子敞及京，京子湯，湯子逢並為司空。`百姓所歸，欲應天順民，於諸君何如？」衆莫敢對。主簿閻象進曰：「昔周自后稷至于文王，積德累功，參分天下，猶服事殷。`國語曰：「后稷勤周，十五代而王。」毛詩國風序曰：「國君積行累功，以致爵位。」論語孔子曰：「三分天下有二，猶服事殷。」`明公雖奕世克昌，`奕猶重也。詩云：「不顯奕代。」又曰：「克昌厥後。」`孰若有周之盛？漢室雖微，未至殷紂之敝也。」術嘿然，使召張範。範辭疾，遣弟承往應之。術問曰：「昔周室陵遲，則有桓文之霸；`王肅注家語曰：「言若丘陵之漸逶遲。」`秦失其政，漢接而用之。今孤以土地之廣，士人之衆，欲徼福於齊桓，擬迹於高祖，可乎？」承對曰：「在德不在衆。苟能用德以同天下之欲，雖云匹夫，霸王可也。若陵僭無度，干時而動，衆之所弃，誰能興之！」`魏志曰，範字公儀。承字公先，河內人，司徒歆之孫也。`術不說。

自孫堅死，子策復領其部曲，術遣擊楊州刺史劉繇，破之，策因據江東。策聞術將欲僭號，與書諫曰：「董卓無道，陵虐王室，禍加太后，暴及弘農，天子播越，`左傳曰，王子朝云「茲不穀震蕩播越」。播，遷也。越，逸也。言失其所居。`宮廟焚毀，是以豪桀發憤，沛然俱起。`沛然，自恣縱貌也。沛音片害反。`元惡旣斃，幼主東顧，乃使王人奉命，宣明朝恩，偃武修文，與之更始。然而河北異謀於黑山，`謂袁紹為兾州牧，與黑山賊相連。`曹操毒被於東徐，劉表僭亂於南荊，公孫叛逆於朔北，正禮阻兵，`劉繇也。`玄德爭盟，`劉備也。`是以未獲從命，櫜弓戢戈。當謂使君與國同規，而舍是弗恤，完然有自取之志，`完然，自得貌。`懼非海內企望之意也。成湯討桀，稱『有夏多罪』；`尚書湯誓曰：「有夏多罪，天命殛之。」`武王伐紂，曰『殷有重罰』。`史記曰：「武王遍告諸侯曰：『殷有重罰，不可不伐。』」`此二王者，雖有聖德，假使時無失道之過，無由逼而取也。今主上非有惡於天下，徒以幼子脅於彊臣，異於湯武之時也。又聞幼主明智聦敏，有夙成之德，`夙，早也。`天下雖未被其恩，咸歸心焉。若輔而興之，則旦、奭之美，率土所望也。使君五世相承，`安生京，京生湯，湯生逢，逢生術，凡五代。`為漢宰輔，榮寵之盛，莫與為比，宜効忠守節，以報王室。時人多惑圖緯之言，妄牽非類之文，苟以恱主為美，不顧成敗之計，古今所慎，可不孰慮！忠言逆耳，駮議致憎，`駮，雜也，議不同也。前書張良曰：「忠言逆耳利於行，良藥苦口利於病。」`苟有益於尊明，無所敢辭。」術不納，策遂絕之。

建安二年，因河內張炯符命，遂果僭號，自稱「仲家」。`「仲」或作「沖」。`以九江太守為淮南尹，置公卿百官，郊祀天地。乃遣使以竊號告呂布，并為子娉布女。布執術使送許。`時獻帝在許。`術大怒，遣其將張勳、橋蕤攻布，大敗而還。術又率兵擊陳國，誘殺其王寵及相駱俊，曹操乃自征之。術聞大駭，即走度淮，留張勳、橋蕤於蘄陽，`水經曰：「蘄水出江夏蘄春縣北山。」酈元注云：「即蘄山也。西南流經蘄山，又南對蘄陽，注于大江，亦謂之蘄陽口。」`以拒操。操擊破斬蕤，而勳退走。術兵弱，大將死，衆情離叛。加天旱歲荒，士民凍餒，江、淮閒相食殆盡。時舒仲應為術沛相，術以米十萬斛與為軍糧，仲應悉散以給飢民。術聞怒，陳兵將斬之。仲應曰：「知當必死，故為之耳。寧可以一人之命，救百姓於塗炭。」術下馬牽之曰：「仲應，足下獨欲享天下重名，不與吾共之邪？」

術雖矜名尚竒，而天性驕肆，尊己陵物。及竊偽號，淫侈滋甚，媵御數百，無不兼羅紈，厭粱肉，`九州春秋曰：「司隷馮方女，國色也，避亂楊州。袁術登城，見而恱之，遂納焉，甚愛幸。諸婦害其寵，紿之曰：『將軍貴人有志節，當時時涕泣憂愁，必長見敬重。』馮氏以為然，後見術輒垂涕，術果以有心志，益哀之。諸婦因是共絞殺之，懸之廁梁，術誠以為不得志而死也，厚加殯斂焉。」`自下飢困，莫之簡卹。於是資實空盡，不能自立。四年夏，乃燒宮室，奔其部曲陳簡、雷薄於灊山。`灊縣之山也。灊，今壽州霍山縣也。灊音潛。`復為簡等所拒，遂大困窮，士卒散走。憂懣不知所為，遂歸帝號於紹，曰：「祿去漢室乆矣，天下提挈，政在家門。豪雄角逐，分割疆宇。此與周末七國無異，唯彊者兼之耳。袁氏受命當王，符瑞炳然。今君擁有四州，`青、兾、幽、并。`人戶百萬，以彊則莫與爭大，以位則無所比高。曹操雖欲扶衰獎微，安能續絕運，起已滅乎！謹歸大命，君其興之。」紹陰然其計。

術因欲北至青州從袁譚，曹操使劉備徼之，不得過，復走還壽春。六月，至江亭。坐簀牀而歎曰：`簀，笫也，謂無茵席也。`「袁術乃至是乎！」因憤慨結病，歐血死。妻子依故吏廬江太守劉勳。`魏志曰「勳字子臺，琅邪人，與太祖有舊，為孫策破後，自歸太祖，封列侯。勳自恃與太祖有宿，日驕慢，數犯法，又誹謗，遂免其官」也。`孫策破勳，復見收視，術女入孫權宮，子曜仕吳為郎中。

論曰：天命符驗，可得而見，未可得而言也。然大致受大福者，歸於信順乎！`易曰：「天之所助者，順也；人之所助者，信也。履信思順，自天祐之。」`夫事不以順，雖彊力廣謀，不能得也。謀不可得之事，日失忠信，變詐妄生矣。況復苟肆行之，其以欺天乎！雖假符僭稱，歸將安所容哉！

呂布字奉先，五原九原人也。以弓馬驍武給并州。刺史丁原為騎都尉，原屯河內，以布為主簿，甚見親待。靈帝崩，原受何進召，將兵詣洛陽，為執金吾。會進敗，董卓誘布殺原而并其兵。

卓以布為騎都尉，誓為父子，甚愛信之。稍遷至中郎將，封都亭侯。卓自知凶恣，每懷猜畏，行止常以布自衞。甞小失卓意，卓拔手戟擲之。布拳捷得免，而改容顧謝，卓意亦解。布由是陰怨於卓。卓又使布守中閤，而私與傅婢情通，益不自安。因往見司徒王允，自陳卓幾見殺之狀。`幾音祈。`時允與尚書僕射士孫瑞密謀誅卓，因以告布，使為內應。布曰：「如父子何？」曰：「君自姓呂，本非骨肉。今憂死不暇，何謂父子？擲戟之時，豈有父子情也？」布遂許之，乃於門刺殺卓，事已見卓傳。允以布為奮威將軍，假節，儀同三司，封溫侯。

允旣不赦涼州人，由是卓將李傕等遂相結，還攻長安。布與傕戰，敗，乃將數百騎，以卓頭繫馬鞌，走出武關，奔南陽。袁術待之甚厚。布自恃殺卓，有德袁氏，遂恣兵鈔掠。術患之。布不安，復去從張楊於河內。時李傕等購募求布急，楊下諸將皆欲圖之。布懼，謂楊曰：「與卿州里，今見殺，其功未必多。不如生賣布，可大得傕等爵寵。」楊以為然。有頃，布得走投袁紹，紹與布擊張燕於常山。燕精兵萬餘，騎數千匹。布常御良馬，號曰赤菟，能馳城飛塹，`曹瞞傳曰：「時人語曰：『人中有呂布，馬中有赤菟。』」`與其健將成廉、魏越等數十騎馳突燕陣，一日或至三四，皆斬首而出。連戰十餘日，遂破燕軍。布旣恃其功，更請兵於紹，紹不許，而將士多暴橫，紹患之。布不自安，因求還洛陽。紹聽之，承制使領司隷校尉，遣壯士送布而陰使殺之。布疑其圖己，乃使人鼓箏於帳中，潛自遁出。夜中兵起，而布已亡。紹聞，懼為患，募遣追之，皆莫敢逼，遂歸張楊。道經陳留，太守張邈遣使迎之，相待甚厚，臨別把臂言誓。

邈字孟卓，東平人，少以俠聞。初辟公府，稍遷陳留太守。董卓之亂，與曹操共舉義兵。及袁紹為盟主，有驕色，邈正義責之。紹旣怨邈，且聞與布厚，乃令曹操殺邈。操不聽，然邈心不自安。興平元年，曹操東擊陶謙，令其將武陽人陳宮屯東郡。`典略曰：「陳宮字公臺，東郡人也。剛直烈壯，少與海內知名之士皆連結。及天下亂，始隨太祖。後自疑，乃從呂布。為布畫策，布每不從。」`宮因說邈曰：「今天下分崩，雄桀並起，君擁十萬之衆，當四戰之地，`陳留地平，四面受敵，故謂之四戰之地也。`撫劔顧眄，亦足以為人豪，而反受制，不以鄙乎！今州軍東征，其處空虛，呂布壯士，善戰無前，迎之共據兖州，觀天下形埶，俟時事變通，此亦從橫一時也。」邈從之，遂與弟超及宮等迎布為兖州牧，據濮陽，郡縣皆應之。

曹操聞而引軍擊布，累戰，相持百餘日。是時旱蝗少穀，百姓相食，布移屯山陽。二年閒，操復盡收諸城，破布於鉅野，布東奔劉備。邈詣袁術求救，留超將家屬屯雍丘。操圍超數月，屠之，滅其三族。邈未至壽春，為其兵所害。

時劉備領徐州，居下邳，與袁術相拒於淮上。術欲引布擊備，乃與布書曰：「術舉兵詣闕，未能屠裂董卓。將軍誅卓，為術報恥，功一也。`董卓殺隗及術兄基等男女二十餘人。`昔金元休南至封丘，為曹操所敗。`典略曰「元休名尚，京兆人。同郡韋休甫、第五文休俱著名，號為『三休』。尚，獻帝初為兖州刺史，東之郡，而太祖已臨兖州。尚依袁術，術僭號，欲以尚為太尉，不敢顯言，私使諷之，術亦不敢強也。建安初，尚逃還，為術所害」也。`將軍伐之，令術復明目於遐邇，功二也。術生年以來，不聞天下有劉備，備乃舉兵與術對戰。憑將軍威靈，得以破備，功三也。將軍有三大功在術，術雖不敏，奉以死生。將軍連年攻戰，軍糧苦少，今送米二十萬斛。非唯此止，當駱驛復致。凡所短長亦唯命。」布得書大恱，即勒兵襲下邳，獲備妻子。備敗走海西，`海西，縣，屬廣陵郡，故屬東海。`飢困，請降於布。布又恚術運糧不復至，乃具車馬迎備，以為豫州刺史，遣屯小沛。`高祖本泗水郡沛縣人。及得天下，改泗水為沛郡，小沛即沛縣。`布自號徐州牧。術懼布為己害，為子求婚，布復許之。

術遣將紀靈等步騎三萬以攻備，備求救於布。諸將謂布曰：「將軍常欲殺劉備，今可假手於術。」布曰：「不然。術若破備，則北連太山，吾為在術圍中，不得不救也。」便率步騎千餘，馳往赴之。靈等聞布至，皆斂兵而止。布屯沛城外，遣人招備，并請靈等與共饗飲。布謂靈曰：「玄德，布弟也，為諸君所困，故來救之。布性不喜合鬬，但喜解鬬耳。」乃令軍候植戟於營門，布彎弓顧曰：「諸君觀布射小戟支，`周禮考工記曰：「為戟博二寸，內倍之，胡參之，援四之。」鄭注云：「援，直刃；胡，其孑也。」小支謂胡也。即今之戟傍曲支。`中者當各解兵，不中可留決鬬。」布即一發，正中戟支。靈等皆驚，言「將軍天威也」。明日復歡會，然後各罷。

術遣韓胤以僭號事告布，因求迎婦，布遣女隨之。沛相陳珪恐術報布成姻，則徐楊合從，為難未已。於是往說布曰：「曹公奉迎天子，輔贊國政，將軍宜與協同策謀，共存大計。今與袁術結姻，必受不義之名，將有累卵之危矣。」`說菀曰：「晉靈公造九層臺，費用千億，謂左右曰：『敢有諫者斬。』孫息求見。靈公張弩持矢見之，謂之曰：『子欲諫邪？』孫息曰：『臣不敢諫也。臣能累十二博棋，加九雞子於其上。』公曰：『吾未甞見也，子為寡人作之。』孫息即正顏色，定志意，以棋子置下，加雞子其上。左右慴息。靈公曰：『危哉！』孫息曰：『復有危於此者。』公曰：『願復見之。』息曰：『九層之臺，三年不成，男不得耕，女不得織，國用空虛，戶口減少，吏人叛亡，鄰國謀議將興兵。』公乃壞臺。」`布亦素怨術，而女已在塗，乃追還絕婚，執胤送許，曹操殺之。

陳珪欲使子登詣曹操，布固不許，會使至，拜布為左將軍，布大喜，即聽登行，并令奉章謝恩。登見曹操，因陳布勇而無謀，輕於去就，宜早圖之。操曰：「布狼子野心，誠難久養，`左傳曰：「伯石之生也，叔向之母視之，曰：『是豺狼之聲也，狼子野心。』」`非卿莫究其情偽。」即增珪秩中二千石，拜登廣陵太守。臨別，操執登手曰：「東方之事，便以相付。」令陰合部衆，以為內應。始布因登求徐州牧，不得。登還，布怒，拔戟斫机曰：「卿父勸吾協同曹操，絕婚公路。今吾所求無獲，而卿父子並顯重，但為卿所賣耳。」登不為動容，徐對之曰：「登見曹公，言養將軍譬如養虎，當飽其肉，不飽則將噬人。公曰：『不如卿言。譬如養鷹，飢即為用，飽則颺去。』其言如此。」布意乃解。

袁術怒布殺韓胤，遣其大將張勳、橋蕤等與韓暹、楊奉連埶，步騎數萬，七道攻布。布時兵有三千，馬四百匹，懼其不敵，謂陳珪曰：「今致術軍，卿之由也，為之奈何？」珪曰：「暹、奉與術，卒合之師耳。`卒音千忽反。`謀無素定，`素，舊也。`不能相維。子登策之，比於連雞，埶不俱棲，`戰國策曰：「秦惠王謂寒泉子曰：『蘇秦欺弊邑，欲以一人之知，反覆山東之君。夫諸侯之不可一，猶連雞之不能俱上於棲。』」`立可離也。」布用珪策，與暹、奉書曰：「二將軍親拔大駕，而布手殺董卓，俱立功名，當垂竹帛。今袁術造逆，宜共誅討，柰何與賊還來伐布？可因今者同力破術，為國除害，建功天下，此時不可失也。」又許破術兵，悉以軍資與之。暹、奉大喜，遂共擊勳等於下邳，大破之，生禽橋蕤，餘衆潰走，其所殺傷、墯水死者殆盡。

時太山臧霸等攻破莒城，許布財幣以相結，而未及送，布乃自往求之。其督將高順諫止曰：`英雄記曰「順為人不飲酒，不受饋。所將七百餘兵，號為千人，名『陷陣營』。布後疏順，奪順所將兵，亦無恨意」也。`「將軍威名宣播，遠近所畏，何求不得，而自行求賂。萬一不剋，豈不損邪？」布不從。旣至莒，霸等不測往意，固守拒之，無獲而還。順為人清白有威嚴，少言辭，將衆整齊，每戰必剋。布性決易，所為無常。順每諫曰：「將軍舉動，不肯詳思，忽有失得，動輒言誤。誤事豈可數乎？」布知其忠而不能從。

建安二年，布遂復從袁術，遣順攻劉備於沛，破之。曹操遣夏侯惇救備。`魏志曰：「夏侯惇字元讓，沛國譙人。年二十四，就師學，人有辱其師者，惇殺之。後從征呂布，為流矢傷左目。領陳留、濟陰太守，加建武將軍。太祖常同輿載，特見親重，出入卧內，諸將莫之比。」`為順所敗。操乃自將擊布，至下邳城下。遺布書，為陳禍福。布欲降，而陳宮等自以負罪於操，深沮其計，而謂布曰：「曹公遠來，埶不能乆。將軍若以步騎出屯於外，宮將餘衆閉守於內。若向將軍，宮引兵而攻其背；若但攻城，則將軍救於外。不過旬月，軍食畢盡，擊之可破也。」布然之。布妻曰：「昔曹氏待公臺如赤子，猶舍而歸我。今將軍厚公臺不過於曹氏，而欲委全城，捐妻子，孤軍遠出乎？若一旦有變，妾豈得為將軍妻哉！」布乃止。而潛遣人求救於袁術，自將千餘騎出。戰敗走還，保城不敢出。術亦不能救。

曹操壍圍之，壅沂、泗以灌其城，三月，上下離心。其將侯成使客牧其名馬，而客策之以叛。成追客得馬，諸將合禮以賀成。成分酒肉，先入詣布而言曰：「蒙將軍威靈，得所亡馬，諸將齊賀，未敢甞也，故先以奉貢。」布怒曰：「布禁酒而卿等醞釀，為欲因酒共謀布邪？」成忿懼，乃與諸將共執陳宮、高順，率其衆降。布與麾下登白門樓。`宋武北征記曰：「下邳城有三重，大城周四里，呂布所守也。魏武禽布於白門。白門，大城之門也。」酈元水經注曰：「南門謂之白門，魏武禽陳宮於此。」`兵圍之急，令左右取其首詣操。左右不忍，乃下降。布見操曰：「今日已往，天下定矣。」操曰：「何以言之？」布曰：「明公之所患不過於布，今已服矣。令布將騎，明公將步，天下不足定也。」顧謂劉備曰：「玄德，卿為坐上客，我為降虜，繩縛我急，獨不可一言邪？」操笑曰：「縛虎不得不急。」乃命緩布縛。劉備曰：「不可。明公不見呂布事丁建陽、董太師乎？」操頷之。`杜預注左傳曰：「頷，搖頭也。」音五感反。`布目備曰：「大耳兒最叵信！」`蜀志曰：「備顧自見其耳。」`操謂陳宮曰：「公臺平生自謂智有餘，今意何如？」宮指布曰：「是子不用宮言，以至於此。若見從，未可量也。」操又曰：「柰卿老母何？」宮曰：「老母在公，不在宮也。夫以孝理天下者，不害人之親。」操復曰：「柰卿妻子何？」宮曰：「宮聞霸王之主，不絕人之祀。」`左傳曰：「齊桓公存三亡國。」`固請就刑，遂出不顧，操為之泣涕。布及宮、順皆縊殺之，傳首許市。

贊曰：焉作庸牧，以希後福。`王莽改益州曰庸部。`曷云負荷？地墮身逐。術旣叨貪，布亦飜覆。

* * *

