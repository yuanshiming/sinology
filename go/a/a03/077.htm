<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷七十七‧酷吏列傳第六十七</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷七十七 ‧ 酷吏列傳第六十七</span>   
    <hr />
                  <p class="style11">董宣　樊曄　李章　周䊸　黃昌　陽球　王吉</p>
                  <p>漢承戰國餘烈，多豪猾之民。其并兼者則陵橫邦邑，桀健者則雄張閭里。<span class="style7">橫音胡孟反。張音知亮反。</span>且宰守曠遠，戶口殷大。<span class="style7">前書曰，成帝戶一千二百二十三萬三千六十，口五千九百五十九萬四千九百七十八，漢極盛矣。</span>故臨民之職，專事威斷，族滅姦軌，先行後聞。<span class="style7">先行刑而後聞奏也。</span>肆情剛烈，成其不橈之威。<span class="style7">橈，屈也。前書甯成為濟南都尉，而郅都為守。始前數都尉，步入府，因吏謁守如縣令，其畏都如此。及成往，直陵都出其上。都素聞其聲，善遇之，與結驩。</span>違衆用己，表其難測之智。<span class="style7">前書嚴延年為河南太守，衆人所謂當死者一朝出之，所謂當生者詭殺之，吏人莫能測其用意深淺也。</span>至於重文橫入，為窮怒之所遷及者，亦何可勝言。<span class="style7">重猶深也。橫猶枉也。窮，極也。言遷怒於無罪之人。</span>故乃積骸滿穽，漂血十里。<span class="style7">穽，阬也。前書尹賞守長安令，得一切以便宜從事。賞至，修理長安獄，穿地方深各數丈，名為虎穴。乃部戶曹掾史，雜舉長安中輕薄少年惡子，無巿藉商販作務，而鮮衣凶服者，得數百人，盡以次內穴中，覆以大石，皆相枕藉死。又王溫舒為河內太守，捕郡中豪猾論報，流血十餘里也。</span>致溫舒有虎冠之吏，<span class="style7">王溫舒為中尉，窮案姦猾，盡糜爛獄中。其爪牙吏，虎而冠者也。音義云「言其殘虐之甚」也。</span>延年受屠伯之名，豈虛也哉！<span class="style7">前書嚴延年為河南太守，所誅殺血流數里。河南號曰「屠伯」，言若屠人之殺六畜也。</span>若其揣挫彊埶，摧勒公卿，碎裂頭腦而不顧，亦為壯也。<span class="style7">前書濟南瞷氏，宗人三百餘家，豪猾，二千石莫能制。郅都為濟南守，至則誅瞷氏首惡，郡中路不拾遺，都後竟坐斬。又趙廣漢為京兆尹，侵犯貴戚大臣，將吏卒入丞相魏相府，召其夫人跪庭下受辭，責以殺婢事。司直蕭望之劾奏廣漢摧辱大臣，傷化不道，坐腰斬。破碎頭腦言不避誅戮也。</span></p>
                  <p>自中興以後，科網稍密，吏人之嚴害者，方於前世省矣。而閹人親婭，<span class="style7">爾雅曰：「兩壻相謂曰婭。」</span>侵虐天下。至使陽球磔王甫之屍，張儉剖曹節之墓。若此之類，雖厭快衆憤，亦云酷矣！儉知名，故附黨人篇。<span class="style7">劉淑、李膺等傳也。</span></p>
                  <p>董宣字少平，陳留圉人也。初為司徒侯霸所辟，舉高第，累遷北海相。到官，以大姓公孫丹為五官掾。丹新造居宅，而卜工以為當有死者，丹乃令其子殺道行人，置屍舍內，以塞其咎。宣知，即收丹父子殺之。丹宗族親黨三十餘人，操兵詣府，稱冤叫號。宣以丹前附王莽，慮交通海賊，乃悉收繫劇獄，<span class="style7">劇縣之獄。</span>使門下書佐水丘岑盡殺之。<span class="style7">姓水丘，名岑也。</span>青州以其多濫，奏宣考岑，宣坐徵詣廷尉。在獄，晨夜諷誦，無憂色。及當出刑，官屬具饌送之，宣乃厲色曰：「董宣生平未曾食人之食，況死乎！」升車而去。時同刑九人，次應及宣，光武馳使騶騎特原宣刑，且令還獄。遣使者詰宣多殺無辜，宣具以狀對，言水丘岑受臣旨意，罪不由之，願殺臣活岑。使者以聞，有詔左轉宣懷令，令青州勿案岑罪。岑官至司隷校尉。</p>
                  <p>後江夏有劇賊夏喜等寇亂郡境，以宣為江夏太守。到界，移書曰：「朝廷以太守能禽姦賊，故辱斯任。今勒兵界首，檄到，幸思自安之宜。」喜等聞，懼，即時降散。外戚陰氏為郡都尉，宣輕慢之，坐免。</p>
                  <p>後特徵為洛陽令。時湖陽公主蒼頭白日殺人，因匿主家，吏不能得。及主出行，而以奴驂乘，宣於夏門亭候之，乃駐車叩馬，以刀畫地，大言數主之失，叱奴下車，因格殺之。主即還宮訴帝，帝大怒，召宣，欲箠殺之。宣叩頭曰：「願乞一言而死。」帝曰：「欲何言？」宣曰：「陛下聖德中興，而縱奴殺良人，將何以理天下乎？臣不須箠，請得自殺。」即以頭擊楹，流血被面。帝令小黃門持之，使宣叩頭謝主，宣不從，彊使頓之，宣兩手據地，終不肯俯。主曰：「文叔為白衣時，臧亡匿死，吏不敢至門。今為天子，威不能行一令乎？」帝笑曰：「天子不與白衣同。」因勑彊項令出。<span class="style7">謝承書曰：「勑令詣太官賜食。宣受詔出，飯盡，覆杯食机上。太官以狀聞。上問宣，宣對曰：『臣食不敢遺餘，如奉職不敢遺力。』」</span>賜錢三十萬，宣悉以班諸吏。由是搏擊豪彊，莫不震慄。京師號為「卧虎」。歌之曰：「枹鼓不鳴董少平。」<span class="style7">枹，擊鼓杖也，音浮，其字從木也。</span></p>
                  <p>在縣五年。年七十四，卒於官。詔遣使者臨視，唯見布被覆屍，妻子對哭，有大麥數斛、敝車一乘。<span class="style7">謝承書曰「有白馬一匹，蘭輿一乘」也。</span>帝傷之，曰：「董宣廉絜，死乃知之！」以宣甞為二千石，賜艾綬，葬以大夫禮。拜子並為郎中，後官至齊相。<span class="style7">諸本此下有說蔡茂事二十五字，亦有無者。案：茂自有傳也。</span></p>
                  <p>樊曄字仲華，南陽新野人也。與光武少游舊。建武初，徵為侍御史，遷河東都尉，引見雲臺。初，光武微時，甞以事拘於新野，曄為市吏，餽餌一笥，<span class="style7">蒼頡篇曰：「餽，饟也。」說文曰：「餌，餅也。笥，竹器也。」</span>帝德之不忘，仍賜曄御食，及乘輿服物。因戲之曰：「一笥餌得都尉，何如？」曄頓首辭謝。及至郡，誅討大姓馬適匡等。<span class="style7">馬適，姓也。前書有馬適建。俗本「匡」上有「王」字者，誤也。</span>盜賊清，吏人畏之。數年，遷楊州牧，敎民耕田種樹理家之術。視事十餘年，坐法左轉軹長。<span class="style7">軹，縣，屬河南郡，故城在今洛州濟源縣東南也。</span></p>
                  <p>隗嚻滅後，隴右不安，乃拜曄為天水太守。政嚴猛，好申韓法，<span class="style7">申不害、韓非之法也。</span>善惡立斷。人有犯其禁者，率不生出獄，吏人及羌胡畏之。道不拾遺。行旅至夜，聚衣裝道傍，曰「以付樊公」。涼州為之歌曰：「游子常苦貧，力子天所富。<span class="style7">勤力之子。</span>寧見乳虎穴，<span class="style7">乳，產也。猛獸產乳護其子，則搏噬過常，故以喻也。諸本「穴」字或作「六」，誤也。</span>不入兾府寺。<span class="style7">兾，天水縣也。</span>大笑期必死，忿怒或見置。嗟我樊府君，安可再遭值！」視事十四年，卒官。</p>
                  <p>永平中，顯宗追思曄在天水時政能，以為後人莫之及，詔賜家錢百萬。子融，有俊才，好黃老，不肯為吏。</p>
                  <p>李章字弟公，河內懷人也。五世二千石。章習嚴氏春秋，<span class="style7">宣帝時博士嚴彭祖也。</span>經明敎授，歷州郡吏。光武為大司馬，平定河北，召章置東曹屬，數從征伐。</p>
                  <p>光武即位，拜陽平令。<span class="style7">陽平，縣，屬東郡，故城今魏州莘縣也。</span>時趙、魏豪右往往屯聚，清河大姓趙綱遂於縣界起塢壁，繕甲兵，為在所害。章到，乃設饗會，而延謁綱。綱帶文劔，被羽衣，<span class="style7">緝鳥羽以為衣也。前書欒大為五利將軍，服羽衣也。</span>從士百餘人來到。章與對讌飲，有頃，手劔斬綱，伏兵亦悉殺其從者，因馳詣塢壁，掩擊破之，吏人遂安。</p>
                  <p>遷千乘太守，坐誅斬盜賊過濫，徵下獄免。歲中拜侍御史，出為琅邪太守。時北海安丘大姓夏長思等反，遂囚太守處興，<span class="style7">風俗通曰：「史記趙有辯士處子，故有處姓也。」</span>而據營陵城。<span class="style7">營陵，縣，屬北海郡也。</span>章聞，即發兵千人，馳往擊之。掾吏止章曰：「二千石行不得出界，兵不得擅發。」<span class="style7">前書杜欽奏記王鳳曰「二千石守千里之地，任兵馬之重，不宜去郡」也。</span>章按劔怒曰：「逆虜無狀，囚劫郡守，此何可忍！若坐討賊而死，吾不恨也。」遂引兵安丘城下，募勇敢燒城門，與長思戰，斬之，獲三百餘級，得牛馬五百餘頭而還。興歸郡，以狀上帝，悉以所得班勞吏士。後坐度人田不實徵，以章有功，但司寇論。月餘免刑歸。復徵，會病卒。</p>
                  <p>周<span class="style11">䊸</span>字文通，下邳徐人也。為人刻削少恩，好韓非之術。少為廷尉史。</p>
                  <p>永平中，補南行唐長。到官，曉吏人曰：「朝廷不以長不肖，使牧黎民，而性讎猾吏，志除豪賊，且勿相試！」遂殺縣中尤無狀者數十人，吏人大震。遷博平令。<span class="style7">博平，縣，故城在今博州博平縣東也。</span>收考姦臧，無出獄者。以威名遷齊相，亦頗嚴酷，專任刑法，而善為辭案條敎，<span class="style7">辭案猶今案牘也。</span>為州內所則。後坐殺無辜，復左轉博平令。</p>
                  <p>建初中，為勃海太守。每赦令到郡，輒隱閉不出，先遣使屬縣盡決刑罪，乃出詔書。坐徵詣廷尉，免歸。</p>
                  <p><span class="style11">䊸</span>廉絜無資，常築墼以自給。肅宗聞而憐之，復以為郎，再遷召陵侯相。廷掾憚<span class="style11">䊸</span>嚴明，欲損其威，<span class="style7">續漢志每郡有五官掾，縣為廷掾也。</span>乃晨取死人斷手足，立寺門。<span class="style11">䊸</span>聞，便往至死人邊，若與死人共語狀。陰察視口眼有稻芒，乃密問守門人曰：「悉誰載藁入城者？」<span class="style7">悉猶知也。</span>門者對：「唯有廷掾耳。」又問鈴下：<span class="style7">漢官儀曰：「鈴下、侍閤、辟車，此皆以名自定者也。」</span>「外頗有疑令與死人語者不？」對曰：「廷掾疑君。」乃收廷掾考問，具服「不殺人，取道邊死人」。後人莫敢欺者。</p>
                  <p>徵拜洛陽令，下車，先問大姓主名，吏數閭里豪彊以對。<span class="style11">䊸</span>厲聲怒曰：「本問貴戚若馬、竇等輩，豈能知此賣菜傭乎？」於是部吏望風旨，爭以激切為事。貴戚跼蹐，京師肅清。皇后弟黃門郎竇篤從宮中歸，夜至止姦亭，亭長霍延遮止篤，篤蒼頭與爭，延遂拔劔擬篤，而肆詈恣口。篤以表聞。詔召司隷校尉、河南尹詣尚書譴問，遣劔戟士收<span class="style11">䊸</span>送廷尉詔獄。數日貰出。<span class="style7">貰，赦也，音市夜反。</span>帝知<span class="style11">䊸</span>奉法疾姦，不事貴戚，然苛慘失中，<span class="style7">慘，虐也。</span>數為有司所奏，八年，遂免官。</p>
                  <p>後為御史中丞。和帝即位，太傅鄧彪奏<span class="style11">䊸</span>在任過酷，不宜典司京輦。<span class="style7">漢官儀曰：「御史中丞，外督部刺史，內領侍御史，糾察百司。」故云典司京輦。</span>免歸田里。後竇氏貴盛，篤兄弟秉權，睚眦宿怨，無不僵仆。<span class="style7">僵，偃也。仆，踣也。</span><span class="style11">䊸</span>自謂無全，乃柴門自守，以待其禍。然篤等以<span class="style11">䊸</span>公正，而怨隙有素，遂不敢害。</p>
                  <p>永元五年，復徵為御史中丞。諸竇雖誅，而夏陽侯瓌猶尚在朝。<span class="style11">䊸</span>疾之，乃上疏曰：「臣聞臧文仲之事君也，見有禮於君者，事之如孝子之養父母；見無禮於君者，誅之如鷹鸇之逐鳥雀。<span class="style7">左氏傳季孫行父稱臧文仲敎行父事君之辭也。</span>案夏陽侯瓌，本出輕薄，志在邪僻，學無經術，而妄搆講舍，外招儒徒，實會姦桀。輕忽天威，侮慢王室，又造作巡狩封禪之書，惑衆不道，當伏誅戮，而主者營私，不為國計。夫涓流雖寡，浸成江河；爝火雖微，卒能燎野。<span class="style7">莊子曰：「日月出矣，而爝火不息。」爝火，小火也。</span>履霜有漸，可不懲革？<span class="style7">易曰：「履霜堅冰至，其所由來者漸矣。」</span>宜尋呂產專竊之亂，<span class="style7">呂產，呂太后之兄子，封為梁王，太后崩，與弟祿作亂也。</span>永惟王莽篡逆之禍，上安社稷之計，下解萬夫之惑。」會瓌歸國，<span class="style11">䊸</span>遷司隷校尉。</p>
                  <p>六年夏旱，車駕自幸洛陽錄囚徒，二人被掠生蟲，坐左轉騎都尉。七年，遷將作大匠。九年，卒於官。</p>
                  <p>黃昌字聖真，會稽餘姚人也。<span class="style7">餘姚，今越州縣也。</span>本出孤微。居近學官，數見諸生修庠序之禮，因好之，遂就經學。又曉習文法，仕郡為決曹。<span class="style7">續漢志曰：「決曹主罪法事。」</span>刺史行部，見昌，甚竒之，辟從事。</p>
                  <p>後拜宛令，政尚嚴猛，好發姦伏。人有盜其車蓋者，昌初無所言，後乃密遣親客至門下賊曹家掩取得之，<span class="style7">續漢志曰：「賊曹主盜賊事。」</span>悉收其家，一時殺戮。大姓戰懼，皆稱神明。</p>
                  <p>朝廷舉能，遷蜀郡太守。先太守李根年老多悖政，<span class="style7">悖，亂也。</span>百姓侵冤。及昌到，吏人訟者七百餘人，悉為斷理，莫不得所。密捕盜帥一人，脅使條諸縣彊暴之人姓名居處，乃分遣掩討，無有遺脫。宿惡大姦皆奔走它境。</p>
                  <p>初，昌為州書佐，其婦歸寧於家，遇賊被獲，遂流轉入蜀為人妻。其子犯事，乃詣昌自訟。昌疑母不類蜀人，因問所由。對曰：「妾本會稽餘姚戴次公女，州書佐黃昌妻也。妾甞歸家，為賊所略，遂至於此。」昌驚，呼前謂曰：「何以識黃昌邪？」對曰：「昌左足心有黑子，常自言當為二千石。」<span class="style7">相書曰：「足心有黑子者二千石。」</span>昌乃出足示之。因相持悲泣，還為夫婦。</p>
                  <p>視事四年，徵，再遷陳相。縣人彭氏舊豪縱，造起大舍，高樓臨道。昌每出行縣，彭氏婦人輙升樓而觀。昌不喜，遂勑收付獄，案殺之。</p>
                  <p>又遷為河內太守，又再遷潁川太守。永和五年，徵拜將作大匠。漢安元年，進補大司農，左轉太中大夫，卒於官。</p>
                  <p>陽球字方正，漁陽泉州人也。<span class="style7">泉州故城在今幽州雍奴縣南也。</span>家世大姓冠蓋。球能擊劔，習弓馬。性嚴厲，好申韓之學。郡吏有辱其母者，球結少年數十人，殺吏，滅其家，由是知名。初舉孝廉，補尚書侍郎，閑達故事，其章奏處議，<span class="style7">處，斷也。</span>常為臺閣所崇信。出為高唐令，以嚴苛過理，郡守收舉，<span class="style7">收繫舉劾之也。</span>會赦見原。 </p>
                  <p>辟司徒劉寵府，舉高第。九江山賊起，連月不解。三府上球有理姦才，拜九江太守。球到，設方略，凶賊殄破，收郡中姦吏盡殺之。</p>
                  <p>遷平原相。出敎曰：「相前莅高唐，志埽姦鄙，遂為貴郡所見枉舉。昔桓公釋管仲射鉤之讎，高祖赦季布逃亡之罪。雖以不德，敢忘前義。況君臣分定，而可懷宿昔哉！今一蠲往愆，期諸來効。若受敎之後而不改姦狀者，不得復有所容矣。」郡中咸畏服焉。時天下大旱，司空張顥條奏長吏苛酷貪污者，皆罷免之。球坐嚴苦，徵詣廷尉，當免官。靈帝以球九江時有功，拜議郎。</p>
                  <p>遷將作大匠，坐事論。頃之，拜尚書令。奏罷鴻都文學，曰：「伏承有詔勑中尚方為鴻都文學樂松、江覽等三十二人圖象立贊，以勸學者。臣聞傳曰：『君舉必書。書而不法，後嗣何觀！』<span class="style7">左傳曹劌諫魯莊公之辭也。</span>案松、覽等皆出於微蔑，斗筲小人，依憑世戚，附託權豪，俛眉承睫，徼進明時。或獻賦一篇，或鳥篆盈簡，<span class="style7">八體書有鳥篆，象形以為字也。</span>而位升郎中，形圖丹青。亦有筆不點牘，辭不辯心，假手請字，妖偽百品，莫不被蒙殊恩，蟬蛻滓濁。<span class="style7">說文曰：「蛻，蟬蛇所解皮也。」蛻音式銳反。楚詞曰：「濟江海兮蟬蛻。」或音它外反。</span>是以有識掩口，天下嗟歎。臣聞圖象之設，以昭勸戒，欲令人君動鑒得失。未聞豎子小人，詐作文頌，而可妄竊天官，垂象圖素者也。今太學、東觀足以宣明聖化。願罷鴻都之選，以消天下之謗。」書奏不省。</p>
                  <p>時中常侍王甫、曹節等姦虐弄權，扇動外內，球甞拊髀發憤曰：「若陽球作司隷，此曹子安得容乎？」光和二年，遷為司隷校尉。王甫休沐里舍，球詣闕謝恩，奏收甫及中常侍淳于登、袁赦、封𦐇、<span class="style7">𦐇音吐盍反。</span>中黃門劉毅、小黃門龐訓、朱禹、齊盛等，及子弟為守令者，姦猾縱恣，罪合滅族。太尉段熲諂附佞倖，宜並誅戮。於是悉收甫、熲等送洛陽獄，及甫子永樂少府萌、沛相吉。球自臨考甫等，五毒備極。萌謂球曰：「父子旣當伏誅，少以楚毒假借老父。」球曰：「若罪惡無狀，<span class="style7">若，汝也。</span>死不滅責，乃欲求假借邪？」萌乃罵曰：「爾前奉事吾父子如奴，奴敢反汝主乎！今日困吾，行自及也！」球使以土窒萌口，箠朴交至，父子悉死杖下。熲亦自殺。乃僵磔甫屍於夏城門，大署牓曰「賊臣王甫」。盡沒入財產，妻子皆徙比景。</p>
                  <p>球旣誅甫，復欲以次表曹節等，乃勑中都官從事曰：「且先去大猾，當次案豪右。」權門聞之，莫不屏氣。諸奢飾之物，皆各緘縢，<span class="style7">說文曰：「緘，束篋也。」孔安國注尚書曰：「縢，緘也。」</span>不敢陳設。京師畏震。</p>
                  <p>時順帝虞貴人葬，百官會喪還，曹節見磔甫屍道次，慨然抆淚曰：<span class="style7">抆，拭也，音亡粉反。</span>「我曹自可相食，何宜使犬舐其汁乎？」語諸常侍，今且俱入，勿過里舍也。節直入省，白帝曰：「陽球故酷暴吏，前三府奏當免官，以九江微功，復見擢用。愆過之人，好為妄作，不宜使在司隷，以騁毒虐。」帝乃徙球為衞尉。時球出謁陵，節勑尚書令召拜，不得稽留尺一。球被召急，因求見帝，叩頭曰：「臣無清高之行，橫蒙鷹犬之任。前雖糾誅王甫、段熲，蓋簡落狐狸，未足宣示天下。願假臣一月，必令豺狼鴟梟，各服其辜。」叩頭流血。殿上呵叱曰：「衞尉扞詔邪！」至於再三，乃受拜。</p>
                  <p>其冬，司徒劉郃與球議收案張讓、曹節，節等知之，共誣白郃等。語已見陳球傳。遂收球送洛陽獄，誅死，妻子徙邊。</p>
                  <p>王吉者，陳留浚儀人，中常侍甫之養子也。甫在宦者傳。吉少好誦讀書傳，喜名聲，而性殘忍。以父秉權寵，年二十餘，為沛相。曉達政事，能斷察疑獄，發起姦伏，多出衆議。課使郡內各舉姦吏豪人諸常有微過酒肉為臧者，雖數十年猶加貶棄，注其名籍。專選剽悍吏，擊斷非法。若有生子不養，即斬其父母，合土棘埋之。凡殺人皆磔屍車上，隨其罪目宣示屬縣。<span class="style7">目，罪名也。</span>夏月腐爛，則以繩連其骨，周徧一郡乃止，見者駭懼。視事五年，凡殺萬餘人。其餘慘毒刺刻，不可勝數。郡中惴恐，<span class="style7">惴，懼也，音之瑞反。</span>莫敢自保。及陽球奏甫，乃就收執，死於洛陽獄。</p>
                  <p>論曰：古者敦庬，善惡易分。<span class="style7">左傳申叔時曰：「人生敦庬，和同以聽。」杜預注云：「敦庬，厚大也。」</span>至於畫衣冠，異服色，而莫之犯。<span class="style7">白武通曰：「畫象者，其衣服象五刑也。犯墨者蒙巾，犯劓者以赭著其衣，犯髕者以墨蒙其髕處而畫之，犯宮者雜屝，犯大辟者布衣無領。」墨，黥面也。</span>叔世偷薄，<span class="style7">左傳曰：「叔向曰：『三辟之興，皆叔代也。』」叔代猶末代也。偷，苟且也。本或作「渝」。渝，變也。</span>上下相蒙，<span class="style7">左傳介之推曰：「下義其罪，上賞其姦，上下相蒙，難與處矣。」蒙，欺也。</span>德義不足以相洽，化導不能以懲違，遂乃嚴刑痛殺，隨而繩之，致刻深之吏，以暴理姦，倚疾邪之公直，濟忍苛之虐情。漢世所謂酷能者，蓋有聞也。皆以敢捍精敏，巧附文理，風行霜烈，威譽諠赫。與夫斷斷守道之吏，何工否之殊乎！<span class="style7">尚書曰：「如有一介臣，斷斷猗。」孔安國注云：「斷斷猗然專一之臣也。」</span>故嚴君蚩黃霸之術，<span class="style7">前書嚴延年為河南太守，嚴刑峻罰。時黃霸為潁川太守，以寬恕為化，郡中亦平，屢蒙豐年，鳳皇屢集。上下詔稱揚其行，加金爵之賞。延年素輕霸為人，及比郡為守，襃賞反在己前，心內不服。河南界中又有蝗，府丞狐義出行蝗，還見延年。延年曰：「此蝗豈鳳皇食邪？」</span>密人笑卓茂之政，<span class="style7">茂傳曰：「初茂到縣，有所廢置，吏人笑之。」</span>猛旣窮矣，而猶或未勝。然朱邑不以笞辱加物，<span class="style7">前書曰：「朱邑以愛利為行，未甞笞辱人。」</span>袁安未甞鞫人臧罪，<span class="style7">安傳曰「安為河南尹，政號嚴明，然未曾以臧罪鞫人」也。</span>而猾惡自禁，人不欺犯。何者？以為威辟旣用，而苟免之行興；<span class="style7">辟，法也，音頻亦反。</span>仁信道孚，故感被之情著。<span class="style7">左傳曰：「小信未孚。」杜預注云：「孚，大信也。」此言仁信之道，大信於人。</span>苟免者威隙則姦起，感被者人亡而思存。<span class="style7">若子產卒，仲尼聞之，曰「古之遺愛也」。</span>由一邦以言天下，則刑訟繁措，可得而求乎！</p>
                  <p>贊曰：大道旣往，刑禮為薄。<span class="style7">老子曰：「大道廢，有仁義。」又曰：「禮者，忠信之薄而亂之始。」</span>斯人散矣，機詐萌作。<span class="style7">論語曾子曰「上失其道，人散乆矣，如得其情，則哀矜而勿喜」也。</span>去殺由仁，濟寬非虐。<span class="style7">論語曰：「善人為邦百年，亦可以勝殘去殺。」此言用仁德化人，人知禮節，可以無殺戮也。左傳曰：「寬以濟猛，猛以濟寬。」言政寬則人慢，故須以猛濟之，非故為暴虐也。</span>末暴雖勝，崇本或略。<span class="style7">春秋繁露曰：「君者，國之本也。夫為國本，其化莫大於崇本。崇本則君化若神，不崇本則無以兼人。」此言酷暴為政化之末，雖得勝殘，而崇本之道尚為略也。</span></p>
                  <hr />
  </div>
		 <div class="next1"><a href="076.htm">上卷</a> / <a href="a03.htm">後漢書目錄</a> / <a href="078.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

