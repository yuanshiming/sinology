

##### 後漢書
	`卷七十七 ‧ 酷吏列傳第六十七`

* * *

董宣　樊曄　李章　周䊸　黃昌　陽球　王吉

漢承戰國餘烈，多豪猾之民。其并兼者則陵橫邦邑，桀健者則雄張閭里。`橫音胡孟反。張音知亮反。`且宰守曠遠，戶口殷大。`前書曰，成帝戶一千二百二十三萬三千六十，口五千九百五十九萬四千九百七十八，漢極盛矣。`故臨民之職，專事威斷，族滅姦軌，先行後聞。`先行刑而後聞奏也。`肆情剛烈，成其不橈之威。`橈，屈也。前書甯成為濟南都尉，而郅都為守。始前數都尉，步入府，因吏謁守如縣令，其畏都如此。及成往，直陵都出其上。都素聞其聲，善遇之，與結驩。`違衆用己，表其難測之智。`前書嚴延年為河南太守，衆人所謂當死者一朝出之，所謂當生者詭殺之，吏人莫能測其用意深淺也。`至於重文橫入，為窮怒之所遷及者，亦何可勝言。`重猶深也。橫猶枉也。窮，極也。言遷怒於無罪之人。`故乃積骸滿穽，漂血十里。`穽，阬也。前書尹賞守長安令，得一切以便宜從事。賞至，修理長安獄，穿地方深各數丈，名為虎穴。乃部戶曹掾史，雜舉長安中輕薄少年惡子，無巿藉商販作務，而鮮衣凶服者，得數百人，盡以次內穴中，覆以大石，皆相枕藉死。又王溫舒為河內太守，捕郡中豪猾論報，流血十餘里也。`致溫舒有虎冠之吏，`王溫舒為中尉，窮案姦猾，盡糜爛獄中。其爪牙吏，虎而冠者也。音義云「言其殘虐之甚」也。`延年受屠伯之名，豈虛也哉！`前書嚴延年為河南太守，所誅殺血流數里。河南號曰「屠伯」，言若屠人之殺六畜也。`若其揣挫彊埶，摧勒公卿，碎裂頭腦而不顧，亦為壯也。`前書濟南瞷氏，宗人三百餘家，豪猾，二千石莫能制。郅都為濟南守，至則誅瞷氏首惡，郡中路不拾遺，都後竟坐斬。又趙廣漢為京兆尹，侵犯貴戚大臣，將吏卒入丞相魏相府，召其夫人跪庭下受辭，責以殺婢事。司直蕭望之劾奏廣漢摧辱大臣，傷化不道，坐腰斬。破碎頭腦言不避誅戮也。`

自中興以後，科網稍密，吏人之嚴害者，方於前世省矣。而閹人親婭，`爾雅曰：「兩壻相謂曰婭。」`侵虐天下。至使陽球磔王甫之屍，張儉剖曹節之墓。若此之類，雖厭快衆憤，亦云酷矣！儉知名，故附黨人篇。`劉淑、李膺等傳也。`

董宣字少平，陳留圉人也。初為司徒侯霸所辟，舉高第，累遷北海相。到官，以大姓公孫丹為五官掾。丹新造居宅，而卜工以為當有死者，丹乃令其子殺道行人，置屍舍內，以塞其咎。宣知，即收丹父子殺之。丹宗族親黨三十餘人，操兵詣府，稱冤叫號。宣以丹前附王莽，慮交通海賊，乃悉收繫劇獄，`劇縣之獄。`使門下書佐水丘岑盡殺之。`姓水丘，名岑也。`青州以其多濫，奏宣考岑，宣坐徵詣廷尉。在獄，晨夜諷誦，無憂色。及當出刑，官屬具饌送之，宣乃厲色曰：「董宣生平未曾食人之食，況死乎！」升車而去。時同刑九人，次應及宣，光武馳使騶騎特原宣刑，且令還獄。遣使者詰宣多殺無辜，宣具以狀對，言水丘岑受臣旨意，罪不由之，願殺臣活岑。使者以聞，有詔左轉宣懷令，令青州勿案岑罪。岑官至司隷校尉。

後江夏有劇賊夏喜等寇亂郡境，以宣為江夏太守。到界，移書曰：「朝廷以太守能禽姦賊，故辱斯任。今勒兵界首，檄到，幸思自安之宜。」喜等聞，懼，即時降散。外戚陰氏為郡都尉，宣輕慢之，坐免。

後特徵為洛陽令。時湖陽公主蒼頭白日殺人，因匿主家，吏不能得。及主出行，而以奴驂乘，宣於夏門亭候之，乃駐車叩馬，以刀畫地，大言數主之失，叱奴下車，因格殺之。主即還宮訴帝，帝大怒，召宣，欲箠殺之。宣叩頭曰：「願乞一言而死。」帝曰：「欲何言？」宣曰：「陛下聖德中興，而縱奴殺良人，將何以理天下乎？臣不須箠，請得自殺。」即以頭擊楹，流血被面。帝令小黃門持之，使宣叩頭謝主，宣不從，彊使頓之，宣兩手據地，終不肯俯。主曰：「文叔為白衣時，臧亡匿死，吏不敢至門。今為天子，威不能行一令乎？」帝笑曰：「天子不與白衣同。」因勑彊項令出。`謝承書曰：「勑令詣太官賜食。宣受詔出，飯盡，覆杯食机上。太官以狀聞。上問宣，宣對曰：『臣食不敢遺餘，如奉職不敢遺力。』」`賜錢三十萬，宣悉以班諸吏。由是搏擊豪彊，莫不震慄。京師號為「卧虎」。歌之曰：「枹鼓不鳴董少平。」`枹，擊鼓杖也，音浮，其字從木也。`

在縣五年。年七十四，卒於官。詔遣使者臨視，唯見布被覆屍，妻子對哭，有大麥數斛、敝車一乘。`謝承書曰「有白馬一匹，蘭輿一乘」也。`帝傷之，曰：「董宣廉絜，死乃知之！」以宣甞為二千石，賜艾綬，葬以大夫禮。拜子並為郎中，後官至齊相。`諸本此下有說蔡茂事二十五字，亦有無者。案：茂自有傳也。`

樊曄字仲華，南陽新野人也。與光武少游舊。建武初，徵為侍御史，遷河東都尉，引見雲臺。初，光武微時，甞以事拘於新野，曄為市吏，餽餌一笥，`蒼頡篇曰：「餽，饟也。」說文曰：「餌，餅也。笥，竹器也。」`帝德之不忘，仍賜曄御食，及乘輿服物。因戲之曰：「一笥餌得都尉，何如？」曄頓首辭謝。及至郡，誅討大姓馬適匡等。`馬適，姓也。前書有馬適建。俗本「匡」上有「王」字者，誤也。`盜賊清，吏人畏之。數年，遷楊州牧，敎民耕田種樹理家之術。視事十餘年，坐法左轉軹長。`軹，縣，屬河南郡，故城在今洛州濟源縣東南也。`

隗嚻滅後，隴右不安，乃拜曄為天水太守。政嚴猛，好申韓法，`申不害、韓非之法也。`善惡立斷。人有犯其禁者，率不生出獄，吏人及羌胡畏之。道不拾遺。行旅至夜，聚衣裝道傍，曰「以付樊公」。涼州為之歌曰：「游子常苦貧，力子天所富。`勤力之子。`寧見乳虎穴，`乳，產也。猛獸產乳護其子，則搏噬過常，故以喻也。諸本「穴」字或作「六」，誤也。`不入兾府寺。`兾，天水縣也。`大笑期必死，忿怒或見置。嗟我樊府君，安可再遭值！」視事十四年，卒官。

永平中，顯宗追思曄在天水時政能，以為後人莫之及，詔賜家錢百萬。子融，有俊才，好黃老，不肯為吏。

李章字弟公，河內懷人也。五世二千石。章習嚴氏春秋，`宣帝時博士嚴彭祖也。`經明敎授，歷州郡吏。光武為大司馬，平定河北，召章置東曹屬，數從征伐。

光武即位，拜陽平令。`陽平，縣，屬東郡，故城今魏州莘縣也。`時趙、魏豪右往往屯聚，清河大姓趙綱遂於縣界起塢壁，繕甲兵，為在所害。章到，乃設饗會，而延謁綱。綱帶文劔，被羽衣，`緝鳥羽以為衣也。前書欒大為五利將軍，服羽衣也。`從士百餘人來到。章與對讌飲，有頃，手劔斬綱，伏兵亦悉殺其從者，因馳詣塢壁，掩擊破之，吏人遂安。

遷千乘太守，坐誅斬盜賊過濫，徵下獄免。歲中拜侍御史，出為琅邪太守。時北海安丘大姓夏長思等反，遂囚太守處興，`風俗通曰：「史記趙有辯士處子，故有處姓也。」`而據營陵城。`營陵，縣，屬北海郡也。`章聞，即發兵千人，馳往擊之。掾吏止章曰：「二千石行不得出界，兵不得擅發。」`前書杜欽奏記王鳳曰「二千石守千里之地，任兵馬之重，不宜去郡」也。`章按劔怒曰：「逆虜無狀，囚劫郡守，此何可忍！若坐討賊而死，吾不恨也。」遂引兵安丘城下，募勇敢燒城門，與長思戰，斬之，獲三百餘級，得牛馬五百餘頭而還。興歸郡，以狀上帝，悉以所得班勞吏士。後坐度人田不實徵，以章有功，但司寇論。月餘免刑歸。復徵，會病卒。

周`䊸`字文通，下邳徐人也。為人刻削少恩，好韓非之術。少為廷尉史。

永平中，補南行唐長。到官，曉吏人曰：「朝廷不以長不肖，使牧黎民，而性讎猾吏，志除豪賊，且勿相試！」遂殺縣中尤無狀者數十人，吏人大震。遷博平令。`博平，縣，故城在今博州博平縣東也。`收考姦臧，無出獄者。以威名遷齊相，亦頗嚴酷，專任刑法，而善為辭案條敎，`辭案猶今案牘也。`為州內所則。後坐殺無辜，復左轉博平令。

建初中，為勃海太守。每赦令到郡，輒隱閉不出，先遣使屬縣盡決刑罪，乃出詔書。坐徵詣廷尉，免歸。

`䊸`廉絜無資，常築墼以自給。肅宗聞而憐之，復以為郎，再遷召陵侯相。廷掾憚`䊸`嚴明，欲損其威，`續漢志每郡有五官掾，縣為廷掾也。`乃晨取死人斷手足，立寺門。`䊸`聞，便往至死人邊，若與死人共語狀。陰察視口眼有稻芒，乃密問守門人曰：「悉誰載藁入城者？」`悉猶知也。`門者對：「唯有廷掾耳。」又問鈴下：`漢官儀曰：「鈴下、侍閤、辟車，此皆以名自定者也。」`「外頗有疑令與死人語者不？」對曰：「廷掾疑君。」乃收廷掾考問，具服「不殺人，取道邊死人」。後人莫敢欺者。

徵拜洛陽令，下車，先問大姓主名，吏數閭里豪彊以對。`䊸`厲聲怒曰：「本問貴戚若馬、竇等輩，豈能知此賣菜傭乎？」於是部吏望風旨，爭以激切為事。貴戚跼蹐，京師肅清。皇后弟黃門郎竇篤從宮中歸，夜至止姦亭，亭長霍延遮止篤，篤蒼頭與爭，延遂拔劔擬篤，而肆詈恣口。篤以表聞。詔召司隷校尉、河南尹詣尚書譴問，遣劔戟士收`䊸`送廷尉詔獄。數日貰出。`貰，赦也，音市夜反。`帝知`䊸`奉法疾姦，不事貴戚，然苛慘失中，`慘，虐也。`數為有司所奏，八年，遂免官。

後為御史中丞。和帝即位，太傅鄧彪奏`䊸`在任過酷，不宜典司京輦。`漢官儀曰：「御史中丞，外督部刺史，內領侍御史，糾察百司。」故云典司京輦。`免歸田里。後竇氏貴盛，篤兄弟秉權，睚眦宿怨，無不僵仆。`僵，偃也。仆，踣也。``䊸`自謂無全，乃柴門自守，以待其禍。然篤等以`䊸`公正，而怨隙有素，遂不敢害。

永元五年，復徵為御史中丞。諸竇雖誅，而夏陽侯瓌猶尚在朝。`䊸`疾之，乃上疏曰：「臣聞臧文仲之事君也，見有禮於君者，事之如孝子之養父母；見無禮於君者，誅之如鷹鸇之逐鳥雀。`左氏傳季孫行父稱臧文仲敎行父事君之辭也。`案夏陽侯瓌，本出輕薄，志在邪僻，學無經術，而妄搆講舍，外招儒徒，實會姦桀。輕忽天威，侮慢王室，又造作巡狩封禪之書，惑衆不道，當伏誅戮，而主者營私，不為國計。夫涓流雖寡，浸成江河；爝火雖微，卒能燎野。`莊子曰：「日月出矣，而爝火不息。」爝火，小火也。`履霜有漸，可不懲革？`易曰：「履霜堅冰至，其所由來者漸矣。」`宜尋呂產專竊之亂，`呂產，呂太后之兄子，封為梁王，太后崩，與弟祿作亂也。`永惟王莽篡逆之禍，上安社稷之計，下解萬夫之惑。」會瓌歸國，`䊸`遷司隷校尉。

六年夏旱，車駕自幸洛陽錄囚徒，二人被掠生蟲，坐左轉騎都尉。七年，遷將作大匠。九年，卒於官。

黃昌字聖真，會稽餘姚人也。`餘姚，今越州縣也。`本出孤微。居近學官，數見諸生修庠序之禮，因好之，遂就經學。又曉習文法，仕郡為決曹。`續漢志曰：「決曹主罪法事。」`刺史行部，見昌，甚竒之，辟從事。

後拜宛令，政尚嚴猛，好發姦伏。人有盜其車蓋者，昌初無所言，後乃密遣親客至門下賊曹家掩取得之，`續漢志曰：「賊曹主盜賊事。」`悉收其家，一時殺戮。大姓戰懼，皆稱神明。

朝廷舉能，遷蜀郡太守。先太守李根年老多悖政，`悖，亂也。`百姓侵冤。及昌到，吏人訟者七百餘人，悉為斷理，莫不得所。密捕盜帥一人，脅使條諸縣彊暴之人姓名居處，乃分遣掩討，無有遺脫。宿惡大姦皆奔走它境。

初，昌為州書佐，其婦歸寧於家，遇賊被獲，遂流轉入蜀為人妻。其子犯事，乃詣昌自訟。昌疑母不類蜀人，因問所由。對曰：「妾本會稽餘姚戴次公女，州書佐黃昌妻也。妾甞歸家，為賊所略，遂至於此。」昌驚，呼前謂曰：「何以識黃昌邪？」對曰：「昌左足心有黑子，常自言當為二千石。」`相書曰：「足心有黑子者二千石。」`昌乃出足示之。因相持悲泣，還為夫婦。

視事四年，徵，再遷陳相。縣人彭氏舊豪縱，造起大舍，高樓臨道。昌每出行縣，彭氏婦人輙升樓而觀。昌不喜，遂勑收付獄，案殺之。

又遷為河內太守，又再遷潁川太守。永和五年，徵拜將作大匠。漢安元年，進補大司農，左轉太中大夫，卒於官。

陽球字方正，漁陽泉州人也。`泉州故城在今幽州雍奴縣南也。`家世大姓冠蓋。球能擊劔，習弓馬。性嚴厲，好申韓之學。郡吏有辱其母者，球結少年數十人，殺吏，滅其家，由是知名。初舉孝廉，補尚書侍郎，閑達故事，其章奏處議，`處，斷也。`常為臺閣所崇信。出為高唐令，以嚴苛過理，郡守收舉，`收繫舉劾之也。`會赦見原。

辟司徒劉寵府，舉高第。九江山賊起，連月不解。三府上球有理姦才，拜九江太守。球到，設方略，凶賊殄破，收郡中姦吏盡殺之。

遷平原相。出敎曰：「相前莅高唐，志埽姦鄙，遂為貴郡所見枉舉。昔桓公釋管仲射鉤之讎，高祖赦季布逃亡之罪。雖以不德，敢忘前義。況君臣分定，而可懷宿昔哉！今一蠲往愆，期諸來効。若受敎之後而不改姦狀者，不得復有所容矣。」郡中咸畏服焉。時天下大旱，司空張顥條奏長吏苛酷貪污者，皆罷免之。球坐嚴苦，徵詣廷尉，當免官。靈帝以球九江時有功，拜議郎。

遷將作大匠，坐事論。頃之，拜尚書令。奏罷鴻都文學，曰：「伏承有詔勑中尚方為鴻都文學樂松、江覽等三十二人圖象立贊，以勸學者。臣聞傳曰：『君舉必書。書而不法，後嗣何觀！』`左傳曹劌諫魯莊公之辭也。`案松、覽等皆出於微蔑，斗筲小人，依憑世戚，附託權豪，俛眉承睫，徼進明時。或獻賦一篇，或鳥篆盈簡，`八體書有鳥篆，象形以為字也。`而位升郎中，形圖丹青。亦有筆不點牘，辭不辯心，假手請字，妖偽百品，莫不被蒙殊恩，蟬蛻滓濁。`說文曰：「蛻，蟬蛇所解皮也。」蛻音式銳反。楚詞曰：「濟江海兮蟬蛻。」或音它外反。`是以有識掩口，天下嗟歎。臣聞圖象之設，以昭勸戒，欲令人君動鑒得失。未聞豎子小人，詐作文頌，而可妄竊天官，垂象圖素者也。今太學、東觀足以宣明聖化。願罷鴻都之選，以消天下之謗。」書奏不省。

時中常侍王甫、曹節等姦虐弄權，扇動外內，球甞拊髀發憤曰：「若陽球作司隷，此曹子安得容乎？」光和二年，遷為司隷校尉。王甫休沐里舍，球詣闕謝恩，奏收甫及中常侍淳于登、袁赦、封𦐇、`𦐇音吐盍反。`中黃門劉毅、小黃門龐訓、朱禹、齊盛等，及子弟為守令者，姦猾縱恣，罪合滅族。太尉段熲諂附佞倖，宜並誅戮。於是悉收甫、熲等送洛陽獄，及甫子永樂少府萌、沛相吉。球自臨考甫等，五毒備極。萌謂球曰：「父子旣當伏誅，少以楚毒假借老父。」球曰：「若罪惡無狀，`若，汝也。`死不滅責，乃欲求假借邪？」萌乃罵曰：「爾前奉事吾父子如奴，奴敢反汝主乎！今日困吾，行自及也！」球使以土窒萌口，箠朴交至，父子悉死杖下。熲亦自殺。乃僵磔甫屍於夏城門，大署牓曰「賊臣王甫」。盡沒入財產，妻子皆徙比景。

球旣誅甫，復欲以次表曹節等，乃勑中都官從事曰：「且先去大猾，當次案豪右。」權門聞之，莫不屏氣。諸奢飾之物，皆各緘縢，`說文曰：「緘，束篋也。」孔安國注尚書曰：「縢，緘也。」`不敢陳設。京師畏震。

時順帝虞貴人葬，百官會喪還，曹節見磔甫屍道次，慨然抆淚曰：`抆，拭也，音亡粉反。`「我曹自可相食，何宜使犬舐其汁乎？」語諸常侍，今且俱入，勿過里舍也。節直入省，白帝曰：「陽球故酷暴吏，前三府奏當免官，以九江微功，復見擢用。愆過之人，好為妄作，不宜使在司隷，以騁毒虐。」帝乃徙球為衞尉。時球出謁陵，節勑尚書令召拜，不得稽留尺一。球被召急，因求見帝，叩頭曰：「臣無清高之行，橫蒙鷹犬之任。前雖糾誅王甫、段熲，蓋簡落狐狸，未足宣示天下。願假臣一月，必令豺狼鴟梟，各服其辜。」叩頭流血。殿上呵叱曰：「衞尉扞詔邪！」至於再三，乃受拜。

其冬，司徒劉郃與球議收案張讓、曹節，節等知之，共誣白郃等。語已見陳球傳。遂收球送洛陽獄，誅死，妻子徙邊。

王吉者，陳留浚儀人，中常侍甫之養子也。甫在宦者傳。吉少好誦讀書傳，喜名聲，而性殘忍。以父秉權寵，年二十餘，為沛相。曉達政事，能斷察疑獄，發起姦伏，多出衆議。課使郡內各舉姦吏豪人諸常有微過酒肉為臧者，雖數十年猶加貶棄，注其名籍。專選剽悍吏，擊斷非法。若有生子不養，即斬其父母，合土棘埋之。凡殺人皆磔屍車上，隨其罪目宣示屬縣。`目，罪名也。`夏月腐爛，則以繩連其骨，周徧一郡乃止，見者駭懼。視事五年，凡殺萬餘人。其餘慘毒刺刻，不可勝數。郡中惴恐，`惴，懼也，音之瑞反。`莫敢自保。及陽球奏甫，乃就收執，死於洛陽獄。

論曰：古者敦庬，善惡易分。`左傳申叔時曰：「人生敦庬，和同以聽。」杜預注云：「敦庬，厚大也。」`至於畫衣冠，異服色，而莫之犯。`白武通曰：「畫象者，其衣服象五刑也。犯墨者蒙巾，犯劓者以赭著其衣，犯髕者以墨蒙其髕處而畫之，犯宮者雜屝，犯大辟者布衣無領。」墨，黥面也。`叔世偷薄，`左傳曰：「叔向曰：『三辟之興，皆叔代也。』」叔代猶末代也。偷，苟且也。本或作「渝」。渝，變也。`上下相蒙，`左傳介之推曰：「下義其罪，上賞其姦，上下相蒙，難與處矣。」蒙，欺也。`德義不足以相洽，化導不能以懲違，遂乃嚴刑痛殺，隨而繩之，致刻深之吏，以暴理姦，倚疾邪之公直，濟忍苛之虐情。漢世所謂酷能者，蓋有聞也。皆以敢捍精敏，巧附文理，風行霜烈，威譽諠赫。與夫斷斷守道之吏，何工否之殊乎！`尚書曰：「如有一介臣，斷斷猗。」孔安國注云：「斷斷猗然專一之臣也。」`故嚴君蚩黃霸之術，`前書嚴延年為河南太守，嚴刑峻罰。時黃霸為潁川太守，以寬恕為化，郡中亦平，屢蒙豐年，鳳皇屢集。上下詔稱揚其行，加金爵之賞。延年素輕霸為人，及比郡為守，襃賞反在己前，心內不服。河南界中又有蝗，府丞狐義出行蝗，還見延年。延年曰：「此蝗豈鳳皇食邪？」`密人笑卓茂之政，`茂傳曰：「初茂到縣，有所廢置，吏人笑之。」`猛旣窮矣，而猶或未勝。然朱邑不以笞辱加物，`前書曰：「朱邑以愛利為行，未甞笞辱人。」`袁安未甞鞫人臧罪，`安傳曰「安為河南尹，政號嚴明，然未曾以臧罪鞫人」也。`而猾惡自禁，人不欺犯。何者？以為威辟旣用，而苟免之行興；`辟，法也，音頻亦反。`仁信道孚，故感被之情著。`左傳曰：「小信未孚。」杜預注云：「孚，大信也。」此言仁信之道，大信於人。`苟免者威隙則姦起，感被者人亡而思存。`若子產卒，仲尼聞之，曰「古之遺愛也」。`由一邦以言天下，則刑訟繁措，可得而求乎！

贊曰：大道旣往，刑禮為薄。`老子曰：「大道廢，有仁義。」又曰：「禮者，忠信之薄而亂之始。」`斯人散矣，機詐萌作。`論語曾子曰「上失其道，人散乆矣，如得其情，則哀矜而勿喜」也。`去殺由仁，濟寬非虐。`論語曰：「善人為邦百年，亦可以勝殘去殺。」此言用仁德化人，人知禮節，可以無殺戮也。左傳曰：「寬以濟猛，猛以濟寬。」言政寬則人慢，故須以猛濟之，非故為暴虐也。`末暴雖勝，崇本或略。`春秋繁露曰：「君者，國之本也。夫為國本，其化莫大於崇本。崇本則君化若神，不崇本則無以兼人。」此言酷暴為政化之末，雖得勝殘，而崇本之道尚為略也。`

* * *

