 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`卷七十八 ‧ 宦者列傳第六十八`   

* * *

鄭衆　蔡倫　孫程　曹騰　單超　侯覽　曹節　呂強　張讓

易曰：「天垂象，聖人則之。」`易繫辭之文也。`宦者四星，在皇位之側，故周禮置官，亦備其數。閽者守中門之禁，`周禮曰：「閽人掌守王宮中門之禁。」鄭玄注云：「中門，於外內為中也。閽即刖足者。」`寺人掌女宮之戒。`周禮曰：「寺人掌王宮之內人及女宮之戒命」也。`又云「王之正內者五人」。`周禮曰：「寺人掌王之正內五人。」注云：「正內，路寑也。」`月令：「仲冬，命閹尹審門閭，謹房室。」`鄭玄注月令云：「奄尹，主領奄豎之官者也。於周禮則為內宰，掌理王之內政、宮令，誡出入開閉之屬也。」`詩之小雅，亦有巷伯刺讒之篇。`毛詩序曰：「巷伯，刺幽王也。寺人傷於讒，而作是詩也。」毛萇注云：「巷伯，內之小臣也。」`然宦人之在王朝者，其來舊矣。將以其體非全氣，情志專良，通關中人，`關，涉也。中人，內人也。`易以役養乎？然而後世因之，才任稍廣。其能者，則勃貂、管蘇有功於楚、晉，`勃貂即寺人披也。一名勃鞮，字伯楚。左傳曰，呂、郤畏偪，將焚公宮，殺晉文公。寺人披見公，以難告，遂殺呂、郤。新序曰：「楚恭王有疾，告諸大夫曰：『管蘇犯我以義，違我以禮，與處不安，不見不思，然而有得焉，吾死之後，爵之於朝』」也。`景監、繆賢著庸於秦、趙。`史記曰，商君入秦，因孝公寵臣景監以求見。又曰，藺相如為趙宦者令繆賢舍人，趙求人使報秦者，未得，繆賢曰：「臣舍人藺相如可使也。」著庸謂薦鞅及相如也。`及其敝也，則豎刁亂齊，伊戾禍宋。`左傳曰，齊桓公卒，易牙入，與寺人貂因內寵以殺羣吏而立公子無虧，孝公奔宋。杜預注曰：「寺人即閹官。」「刁」即「貂」也，音彫。又曰，楚客聘于晉，過宋，太子知之，請野享之，公使往。寺人伊戾請從之。至則坎用牲，加書徵之，而騁告公曰：「太子將為亂。」公使視之，則信有焉。太子死，公徐聞其無罪，乃亨伊戾也。`

漢興，仍襲秦制，置中常侍官。然亦引用士人，以參其選，皆銀璫左貂，給事殿省。及高后稱制，乃以張卿為大謁者，出入卧內，受宣詔命。`前書曰，齊人田生求事呂后所幸大謁者張釋卿。音義曰：「奄人也。」仲長統昌言曰：「宦豎傅近房卧之內，交錯婦人之閒。」`文帝時，有趙談、北宮伯子，頗見親倖。至於孝武，亦愛李延年。`前書曰，孝文時宦者則趙談、北宮伯子，孝武時宦者李延年也。`帝數宴後庭，或潛游離館，故請奏機事，多以宦人主之。至元帝之世，史游為黃門令，勤心納忠，有所補益。`前書曰，急就一篇，元帝黃門令史游作。董巴輿服志曰「禁門曰黃闥，中人主之，故曰黃門」也。`其後弘恭、石顯以佞險自進，卒有蕭、周之禍，損穢帝德焉。`前書曰，前將軍蕭望之及光祿大夫周堪建白，以為宜罷中常侍官，應古不近刑人，由是大與石顯忤，後皆害焉。望之自殺，堪廢錮不得復進用也。`

中興之初，宦官悉用閹人，不復雜調它士。至永平中，始置員數，中常侍四人，小黃門十人。和帝即祚幼弱，而竇憲兄弟專緫權威，內外臣僚莫由親接，所與居者唯閹宦而已。故鄭衆得專謀禁中，終除大憝，`憝，惡也，音大對反。謂誅竇憲也。`遂享分土之封，超登宮卿之位。`宮卿謂為大長秋也。`於是中官始盛焉。

自明帝以後，迄乎延平，委用漸大，而其員稍增，中常侍至有十人，小黃門二十人，改以金璫右貂，兼領卿署之職。鄧后以女主臨政，而萬機殷遠，朝臣國議，無由參斷帷幄，稱制下令，不出房闈之閒，`爾雅曰「宮中之門謂之闈」也。`不得不委用刑人，寄之國命。手握王爵，口含天憲，非復掖廷永巷之職，閨牖房闥之任也。`永巷及掖廷，並署名也。爾雅曰：「小閨謂之闥。」`其後孫程定立順之功，曹騰參建桓之策，續以五侯合謀，梁兾受鉞，迹因公正，恩固主心，故中外服從，上下屏氣。或稱伊、霍之勳，無謝於往載；或謂良、平之畫，復興於當今。雖時有忠公，而竟見排斥。`謂皇甫嵩、蔡雍等並被排也。`舉動回山海，呼吸變霜露。阿旨曲求，則光寵三族；`父族、母族、妻族也。`直情忤意，則參夷五宗。`夷，滅也。參夷，夷三族也。五宗，五服內親故也。`漢之綱紀大亂矣。

若夫高冠長劔，紆朱懷金者，布滿宮闈；`楚辭曰：「高余冠之岌岌。」又曰：「撫長劔兮玉珥。」楊雄法言曰：「或問使我紆朱懷金，其樂不可量也。」李軌注曰：「朱，朱紱也。金，金印也。」`苴茅分虎，南面臣人者，蓋以十數。`封諸侯各以其方色土，苴以白茅，而分銅虎符也。`府署第館，棊列於都鄙；`棊列，如棊之布列。史記曰：「往往棊置。」`子弟支附，過半於州國。南金、和寶、冰紈、霧縠之積，盈仞珍臧；`詩頌曰：「大路南金。」鄭玄注云：「荊、楊之州，貢金三品。」和謂卞和也。`嬙媛、侍兒、歌童、舞女之玩，充備綺室。`左傳曰：「夫差宿有妃嬙嬪御焉。」。杜預注曰：「妃嬙，貴者。」嬙音牆。前書曰：「初，爰盎為吳相時，從史盜私盎侍兒。」昌言曰：「為音樂則歌兒舞女，千曹而迭起。」左傳晏子曰：「高臺深池，撞鍾舞女。」綺室，室之綺麗者。`狗馬飾雕文，土木被緹繡。`前書東方朔曰：「土木衣綺繡，狗馬被繢𦋺。」緹，厚繒也。`皆剝割萌黎，競恣奢欲。構害明賢，專樹黨類。其有更相援引，希附權彊者，皆腐身熏子，以自衒達。`前書曰：「史遷熏胥以刑。」韋昭曰：「古者腐刑必熏合之。」`同敝相濟，故其徒有繁，敗國蠹政之事，不可單書。`單，盡也。`所以海內嗟毒，志士窮棲，寇劇緣閒，搖亂區夏。`寇盜劇賊緣閒隙而起也。`雖忠良懷憤，時或奮發，而言出禍從，旋見孥戮。因復大考鉤黨，轉相誣染。`鉤黨謂李膺、杜密等。`凡稱善士，莫不離被災毒。竇武、何進，位崇戚近，乘九服之嚻怨，協羣英之埶力，`九服已見上。羣英謂劉猛、朱㝢之屬，見竇武傳。`而以疑留不斷，至於殄敗。斯亦運之極乎！雖袁紹龔行，芟夷無餘，然以暴易亂，亦何云及！`尚書曰：「龔行天罰。」左傳曰：「芟夷蘊崇之。」史記曰「以暴易亂兮，不知其非」也。`自曹騰說梁兾，竟立昏弱。`謂立桓帝也。`魏武因之，遂遷龜鼎。`龜鼎，國之守器，以諭帝位也。尚書曰：「寧王遺我大寶龜。」左傳曰「鼎遷于商」也。`所謂「君以此始，必以此終」，信乎其然矣！`此謂宦官也。言漢家初寵用宦官，其後終為宦官所滅。左傳楚屈蕩曰「君以此始，必以此終」也。`

鄭衆字季產，南陽犨人也。為人謹敏有心幾。永平中，初給事太子家。肅宗即位，拜小黃門，遷中常侍。和帝初，加位鉤盾令。

時竇太后秉政，后兄大將軍憲等並竊威權，朝臣上下莫不附之，而衆獨一心王室，不事豪黨，帝親信焉。及憲兄弟圖作不軌，衆遂首謀誅之，以功遷大長秋。策勳班賞，每辭多受少，由是常與議事。`與音預。`中官用權，自衆始焉。

十四年，帝念衆功美，封為鄛鄉侯，食邑千五百戶。`鄛音士交反。說文曰：「南陽棘陽縣有鄛鄉。」`永初元年，和熹皇后益封三百戶。

元初元年卒，養子閎嗣。閎卒，子安嗣。後國絕。桓帝延熹二年，紹封衆曾孫石讎為關內侯。

蔡倫字敬仲，桂陽人也。以永平末始給事宮掖，建初中，為小黃門。及和帝即位，轉中常侍，豫參帷幄。

倫有才學，盡心敦慎，數犯嚴顏，匡弼得失。每至休沐，輒閉門絕賔，暴體田野。後加位尚方令。永元九年，監作祕劔及諸器械，莫不精工堅密，為後世法。

自古書契多編以竹簡，其用縑帛者謂之為紙。縑貴而簡重，並不便於人。倫乃造意，用樹膚、麻頭及敝布、魚網以為紙。元興元年奏上之，帝善其能，自是莫不從用焉，故天下咸稱「蔡侯紙」。`湘州記曰：「耒陽縣北有漢黃門蔡倫宅，宅西有一石臼，云是倫舂紙臼也。」`

元初元年，鄧太后以倫乆宿衞，封為龍亭侯，`龍亭，縣，故城在今洋州興埶縣東，明月池在其側。`邑三百戶。後為長樂太僕。四年，帝以經傳之文多不正定，乃選通儒謁者劉珍及博士良史詣東觀，各讎校漢家法，令倫監典其事。

倫初受竇后諷旨，誣陷安帝祖母宋貴人。及太后崩，安帝始親萬機，勑使自致廷尉。倫恥受辱，乃沐浴整衣冠，飲藥而死。國除。

孫程字稚卿，涿郡新城人也。`東觀記曰：「北新城人，衞康叔之胄孫林父之後。」東觀自此已下十九人，與程同功者皆敘其所承本系。蓋當時史官懼程等威權，故曲為文飾。`安帝時，為中黃門，給事長樂宮。

時鄧太后臨朝，帝不親政事。小黃門李閏與帝乳母王聖常共譖太后兄執金吾悝等，言欲廢帝，立平原王翼，帝每忿懼。及太后崩，遂誅鄧氏而廢平原王，封閏雍鄉侯；又小黃門江京以讒諂進，初迎帝於邸，以功封都鄉侯，食邑各三百戶。閏、京並遷中常侍，江京兼大長秋，與中常侍樊豐、黃門令劉安、鉤盾令陳達及王聖、聖女伯榮扇動內外，競為侈虐。又帝舅大將軍耿寶、皇后兄大鴻臚閻顯更相阿黨，遂枉殺太尉楊震，廢皇太子為濟陰王。

明年帝崩，立北鄉侯為天子。顯等遂專朝爭權，乃諷有司奏誅樊豐，廢耿寶、王聖，及黨與皆見死徙。

十月，北鄉侯病篤。程謂濟陰王謁者長興渠曰：`興姓，渠名。`「王以嫡統，本無失德，先帝用讒，遂至廢黜。若北鄉疾不起，共斷江京、閻顯，事乃可成。」渠等然之。又中黃門南陽王康，先為太子府史，自太子之廢，常懷歎憤。又長樂太官丞京兆王國，並附同於程。至二十七日，北鄉侯薨。閰顯白太后，徵諸王子簡為帝嗣。未及至。十一月二日，程遂與王康等十八人聚謀於西鍾下，皆𢧵單衣為誓。四日夜，程等共會崇德殿上，因入章臺門。時江京、劉安及李閏、陳達等俱坐省門下，程與王康共就斬京、安、達，以李閏權埶積為省內所服，欲引為主，因舉刃脅閏曰：「今當立濟陰王，無得搖動。」閏曰：「諾。」於是扶閏起，俱於西鍾下迎濟陰王立之，是為順帝。召尚書令、僕射以下，從輦幸南宮雲臺，程等留守省門，遮扞內外。

閻顯時在禁中，憂迫不知所為，小黃門樊登勸顯發兵，以太后詔召越騎校尉馮詩、虎賁中郎將閻崇，屯朔平門，以禦程等。誘詩入省，太后使授之印，曰：「能得濟陰王者封萬戶侯，得李閏者五千戶侯。」顯以詩所將衆少，使與登迎吏士于左掖門外。詩因格殺登，歸營屯守。顯弟衞尉景遽從省中還外府，收兵至盛德門。程傳召諸尚書使收景。尚書郭鎮時卧病，聞之，即率直宿羽林出南止車門，逢景從吏士，拔白刃，呼曰：「無干兵。」鎮即下車，持節詔之。景曰：「何等詔？」因斫鎮，不中。鎮引劔擊景墯車，左右以戟叉其匈，遂禽之，送廷尉獄，即夜死。旦日，令侍御史收顯等送獄，於是遂定。下詔曰：「夫表功錄善，古今之通義也。故中常侍長樂太僕江京、黃門令劉安、鉤盾令陳達與故車騎將軍閻顯兄弟謀議惡逆，傾亂天下。中黃門孫程、王康、長樂太官丞王國、中黃門黃龍、彭愷、孟叔、李建、王成、張賢、史汎、馬國、王道、李元、楊佗、`佗音駝。`陳予、趙封、李剛、魏猛、苗光等，`東觀記曰「程賦棗脯，又分與光，曰：『以為信，今暮其當著矣。』漏盡，光為尚席直事通燈，解劔置外，持燈入章臺門，程等適入。光走出門，欲取劔，王康呼還，光不應。光得劔，欲還入，門已閉，光便守宜秋門，會李閏來，出光，因與俱迎濟陰王幸南宮雲臺。詔書錄功臣，令康疏名，康詐疏光入章臺門。光謂康曰：『緩急有問者當相證也。』詔書封光東阿侯，食邑四千戶，未受符策，光心不自安，詣黃門令自告。有司奏康、光欺詐主上，詔書勿問，遂封東阿侯，邑千戶」也。`懷忠憤發，勠力恊謀，遂埽滅元惡，以定王室。詩不云乎：『無言不讎，無德不報。』`詩大雅也。`程為謀首，康、國恊同。其封程為浮陽侯，食邑萬戶；康為華容侯，國為酈侯，各九千戶；黃龍為湘南侯，五千戶；彭愷為西平昌侯，`西平昌，諸縣，屬平原郡。`孟叔為中廬侯，`中廬，縣，屬南郡。`李建為復陽侯，各四千二百戶；王成為廣宗侯，張賢為祝阿侯，史汎為臨沮侯，`臨沮，縣，屬南郡。`馬國為廣平侯，王道為范縣侯，李元為襃信侯，楊佗為山都侯，`襃信、山都並屬南陽郡也。`陳予為下儁侯，`下儁，縣，長沙郡，音似兖反。`趙封為析縣侯，李剛為枝江侯，各四千戶；魏猛為夷陵侯，二千戶；苗光為東阿侯，千戶。」是為十九侯。加賜車馬金銀錢帛各有差。李閏以先不豫謀，故不封。遂擢拜程騎都尉。

永建元年，程與張賢、孟叔、馬國等為司隷校尉虞詡訟罪，懷表上殿，呵叱左右。帝怒，遂免程官，因悉遣十九侯就國，後徙封程為宜城侯。程旣到國，怨恨恚懟，`懟，怨也，音直季反。`封還印綬、符策，亡歸京師，`續漢書曰：「程到宜城，怨恨恚懟，刻瓦為印，封還印綬。」`往來山中。詔書追求，復故爵土，賜車馬衣物，遣還國。

三年，帝念程等功勳，悉徵還京師。程與王道、李元皆拜騎都尉，餘悉奉朝請。陽嘉元年，程病甚，即拜奉車都尉，位特進。及卒，使五官中郎將追贈車騎將軍印綬，賜謚剛侯。侍御史持節監護喪事，乘輿幸北部尉傳，`北部尉之傳舍也。傳音陟戀反。`瞻望車騎。

程臨終，遺言上書，以國傳弟美。帝許之，而分程半，封程養子壽為浮陽侯。後詔書錄微功，封興渠為高望亭侯。四年，詔宦官養子悉聽得為後，襲封爵，定著乎令。

王康、王國、彭愷、王成、趙封、魏猛六人皆早卒。黃龍、楊佗、孟叔、李建、張賢、史汎、王道、李元、李剛九人與阿母山陽君宋娥更相貨賂，求高官增邑，又誣罔中常侍曹騰、孟賁等。永和二年，發覺，並遣就國，減租四分之一。宋娥奪爵歸田舍。唯馬國、陳予、苗光保全封邑。

初，帝見廢，監太子家小黃門籍建、傅高梵、長秋長趙熹、丞良賀、藥長夏珍皆以無過獲罪，建等坐徙朔方。及帝即位，並擢為中常侍。梵坐臧罪，減死一等。建後封東鄉侯，三百戶。

賀清儉退厚，`謙退而厚重也。`位至大長秋。陽嘉中，詔九卿舉武猛，賀獨無所薦。帝引問其故，對曰：「臣生自草茅，長於宮掖，旣無知人之明，又未甞交知士類。昔衞鞅因景監以見，有識知其不終。`史記趙良謂商君曰：「君之見秦王也，因嬖人景監，非所以為名也。」商君竟為秦惠所車裂也。`今得臣舉者，匪榮伊辱。」固辭之。及卒，帝思賀忠，封其養子為都鄉侯，三百戶。

曹騰字季興，沛國譙人也。安帝時，除黃門從官。順帝在東宮，鄧太后以騰年少謹厚，使侍皇太子書，特見親愛。及帝即位，騰為小黃門，遷中常侍。桓帝得立，騰與長樂太僕州輔等七人，以定策功，皆封亭侯，騰為費亭侯，遷大長秋，加位特進。

騰用事省闥三十餘年，奉事四帝，未甞有過。其所進達，皆海內名人，陳留虞放、邊韶、南陽延固、張溫、弘農張奐、潁川堂谿典等。時蜀郡太守因計吏賂遺於騰，益州刺史种暠於斜谷關搜得其書，上奏太守，并以劾騰，請下廷尉案罪。帝曰：「書自外來，非騰之過。」遂寢暠奏。騰不為纖介，常稱暠為能吏，時人嗟美之。

騰卒，養子嵩嗣。种暠後為司徒，告賔客曰：「今身為公，乃曹常侍力焉。」

嵩靈帝時貨賂中官及輸西園錢一億萬，故位至太尉。`嵩具袁紹傳。`及子操起兵，不肯相隨，乃與少子疾避亂琅邪，為徐州刺史陶謙所殺。

單超，河南人；徐璜，下邳良城人；具瑗，魏郡元城人；左悺，河南平陰人；`悺音工奐反，又音綰。`唐衡，潁川郾人也。桓帝初，超、璜、瑗為中常侍，悺、衡為小黃門史。

初，梁兾兩妹為順桓二帝皇后，兾代父商為大將軍，再世權戚，威振天下。兾自誅太尉李固、杜喬等，驕橫益甚，皇后乘埶忌恣，多所鴆毒，上下鉗口，`周書曰：「賢智鉗口。」謂不言也。拑與鉗古字通，音其炎反。`莫有言者。帝逼畏乆，恒懷不平，恐言泄，不敢謀之。延熹二年，皇后崩，帝因如廁，獨呼衡問：「左右與外舍不相得者皆誰乎？」`外舍謂皇后家也。`衡對曰：「單超、左悺前詣河南尹不疑，禮敬小簡，不疑收其兄弟送洛陽獄，二人詣門謝，乃得解。徐璜、具瑗常私忿疾外舍放橫，口不敢道。」於是帝呼超、悺入室，謂曰：「梁將軍兄弟專固國朝，迫脅外內，公卿以下從其風旨。今欲誅之，於常侍意何如？」超等對曰：「誠國姦賊，當誅日乆。臣等弱劣，未知聖意何如耳。」帝曰：「審然者，常侍密圖之。」對曰：「圖之不難，但恐陛下復中狐疑。」`中音丁仲反。`帝曰：「姦臣脅國，當伏其罪，何疑乎！」於是更召璜、瑗等五人，遂定其議，帝齧超臂出血為盟。於是詔收兾及宗親黨與悉誅之。悺、衡遷中常侍，封超新豐侯，二萬戶，璜武原侯，瑗東武陽侯，各萬五千戶，賜錢各千五百萬；悺上蔡侯，衡汝陽侯，各萬三千戶，賜錢各千三百萬。五人同日封，故世謂之「五侯」。又封小黃門劉普、趙忠等八人為鄉侯。自是權歸宦官，朝廷日亂矣。

超病，帝遣使者就拜車騎將軍。明年薨，賜東園祕器，棺中玉具，贈侯、將軍印綬，使者理喪。及葬，發五營騎士，侍御史護喪，將作大匠起冢塋。

其後四侯轉橫，天下為之語曰：「左回天，具獨坐，`獨坐言驕貴無偶也。`徐卧虎，唐兩墯。」`兩墯謂隨意所為不定也。今人謂持兩端而任意為兩墯。諸本「兩」或作「雨」也。`皆競起弟宅，樓觀壯麗，窮極伎巧。金銀𦋺毦，`毦，以毛羽為飾，音如志反。`施於犬馬。多取良人美女以為姬妾，皆珍飾華侈，擬則宮人。其僕從皆乘牛車而從列騎。又養其疏屬，或乞嗣異姓，或買蒼頭為子，並以傳國襲封。兄弟姻戚皆宰州臨郡，辜較百姓，與盜賊無異。

超弟安為河東太守，弟子匡為濟陰太守，璜弟盛為河內太守，悺弟敏為陳留太守，瑗兄恭為沛相，皆為所在蠹害。

璜兄子宣為下邳令，暴虐尤甚。先是求故汝南太守下邳李暠女不能得，及到縣，遂將吏卒至暠家，載其女歸，戲射殺之，埋著寺內。時下邳縣屬東海，汝南黃浮為東海相，有告言宣者，浮乃收宣家屬，無少長悉考之。掾史以下固諫爭。浮曰：「徐宣國賊，今日殺之，明日坐死，足以瞑目矣。」即案宣罪棄市，暴其尸以示百姓，郡中震慄。璜於是訴怨於帝，帝大怒，浮坐髡鉗，輸作右校。五侯宗族賔客虐徧天下，民不堪命，起為寇賊。七年，衡卒，亦贈車騎將軍，如超故事。璜卒，賻贈錢布，賜冢塋地。

明年，司隷校尉韓演因奏悺罪惡，及其兄太僕南鄉侯稱請託州郡，聚斂為姦，賔客放縱，侵犯吏民。悺、稱皆自殺。演又奏瑗兄沛相恭臧罪，徵詣廷尉。瑗詣獄謝，上還東武侯印綬，詔貶為都鄉侯，卒於家。超及璜、衡襲封者，並降為鄉侯，租入歲皆三百萬，子弟分封者，悉奪爵土。劉普等貶為關內侯。

侯覽者，山陽防東人。桓帝初為中常侍，以佞猾進，倚埶貪放，受納貨遺以巨萬計。延熹中，連歲征伐，府帑空虛，乃假百官奉祿，王侯租稅。覽亦上縑五千匹，賜爵關內侯。又託以與議誅梁兾功，進封高鄉侯。

小黃門段珪家在濟陰，與覽並立田業，近濟北界，僕從賔客侵犯百姓，劫掠行旅。濟北相滕延一切收捕，殺數十人，陳尸路衢。覽、珪大怨，以事訴帝，延坐多殺無辜，徵詣廷尉，免。延字伯行，北海人，後為京兆尹，有理名，世稱為長者。

覽等得此愈放縱。覽兄參為益州刺史，民有豐富者，輒誣以大逆，皆誅滅之，沒入財物，前後累億計。太尉楊秉奏參，檻車徵，於道自殺。京兆尹袁逢於旅舍閱參車三百餘兩，皆金銀錦帛珍玩，不可勝數。覽坐免，旋復復官。`復，上音房又反。`

建寧二年，喪母還家，大起塋冢。督郵張儉因舉奏覽貪侈奢縱，前後請奪人宅三百八十一所，田百一十八頃。起立第宅十有六區，皆有高樓池苑，堂閣相望，飾以綺畫丹漆之屬，制度重深，僭類宮省。又豫作壽冢，`生而自為冢，為壽冢。`石椁雙闕，高廡百尺，`廡，廊下周屋也。`破人居室，發掘墳墓。虜奪良人，妻略婦子，及諸罪釁，請誅之。而覽伺候遮𢧵，章竟不上。儉遂破覽冢宅，藉沒資財，具言罪狀。又奏覽母生時交通賔客，干亂郡國。復不得御。`御，進也。`覽遂誣儉為鉤黨，及故長樂少府李膺、太僕杜密等，皆夷滅之。遂代曹節領長樂太僕。

熹平元年，有司舉奏覽專權驕奢，策收印綬，自殺。阿黨者皆免。

曹節字漢豐，南陽新野人也。其本魏郡人，世吏二千石。順帝初，以西園騎遷小黃門。桓帝時，遷中常侍，奉車都尉。建寧元年，持節將中黃門虎賁羽林千人，北迎靈帝，陪乘入宮。及即位，以定策封長安鄉侯，六百戶。

時竇太后臨朝，后父大將軍武與太傅陳蕃謀誅中官，節與長樂五官史朱瑀、從官史共普、`共音恭。`張亮、中黃門王尊、長樂謁者騰是等十七人，共矯詔以長樂食監王甫為黃門令，將兵誅武、蕃等，事已具蕃、武傳。節遷長樂衞尉，封育陽侯，增邑三千戶；甫遷中常侍，黃門令如故；瑀封都鄉侯，千五百戶；普、亮等五人各三百戶；餘十一人皆為關內侯，歲食租二千斛。

先是瑀等陰於明堂中禱皇天曰：「竇氏無道，請皇天輔皇帝誅之，令事必成，天下得寧。」旣誅武等，詔令太官給塞具，`塞，報祠也，音蘇代反。字當為「賽」，通也。`賜瑀錢五千萬，餘各有差，後更封華容侯。二年，節病困，詔拜為車騎將軍。有頃疾瘳，上印綬，罷，復為中常侍，位特進，秩中二千石，尋轉大長秋。

熹平元年，竇太后崩，有何人書朱雀闕，`何人，不知何人也。`言「天下大亂，曹節、王甫幽殺太后，常侍侯覽多殺黨人，公卿皆尸祿，無有忠言者。」於是詔司隷校尉劉猛逐捕，十日一會。猛以誹書言直，不肯急捕，月餘，主名不立。`不得書闕主名。`猛坐左轉諫議大夫，以御史中丞段熲代猛，乃四出逐捕，及太學游生，繫者千餘人。節等怨猛不已，使熲以它事奏猛，抵罪輸左校。朝臣多以為言，乃免刑，復公車徵之。

節遂與王甫等誣奏桓帝弟勃海王悝謀反，誅之。以功封者十二人。甫封冠軍侯。節亦增邑四千六百戶，并前七千六百戶。父兄子弟皆為公卿列校、牧守令長，布滿天下。

節弟破石為越騎校尉，越騎營五百妻有美色，`韋昭辯釋名曰：「五百字本為『伍』。伍，當也。伯，道也。使之導引當道陌中以驅除也。」案：今俗呼行杖人為五百也。`破石從求之，五百不敢違，妻執意不肯行，遂自殺。其淫暴無道，多此類也。

光和二年，司隷校尉陽球奏誅王甫及子長樂少府萌、沛相吉，皆死獄中。時連有災異，郎中梁人審忠以為朱瑀等罪惡所感，乃上書曰：「臣聞理國得賢則安，失賢則危，故舜有臣五人而天下理，`五臣謂禹、稷、契、咎陶、伯益也。`湯舉伊尹不仁者遠。`論語文也。`陛下即位之初，未能萬機，皇太后念在撫育，權時攝政，`桓思竇后。`故中常侍蘇康、管霸應時誅殄。`竇后傳誅康及霸。`太傅陳蕃、大將軍竇武考其黨與，志清朝政。華容侯朱瑀知事覺露，禍及其身，遂興造逆謀，作亂王室，撞蹋省闥，`撞音直江反。`執奪璽綬，迫脅陛下，聚會羣臣，離閒骨肉母子之恩，遂誅蕃、武及尹勳等。因共割裂城社，自相封賞。父子兄弟被蒙尊榮，素所親厚布在州郡，或登九列，或據三司。不惟祿重位尊之貴，而苟營私門，多蓄財貨，繕修第舍，連里竟巷。盜取御水以作魚釣，`水入宮苑為御水。`車馬服玩擬於天家。羣公卿士杜口吞聲，莫敢有言。州牧郡守承順風旨，辟召選舉，釋賢取愚。故蟲蝗為之生，夷寇為之起。天意憤盈，積十餘年。故頻歲日食於上，地震於下，所以譴戒人主，欲令覺悟，誅鉏無狀。昔高宗以雉雊之變，故獲中興之功。`高宗祭，有雉升鼎耳而雊，高宗修德，殷以中興。見尚書也。`近者神祇啟悟陛下，發赫斯之怒，故王甫父子應時馘𢧵，`詩魯頌曰：「在泮獻馘。」音古獲反。鄭玄注云：「謂所殺者之左耳。」`路人士女莫不稱善，若除父母之讎。誠怪陛下復忍孽臣之類，不悉殄滅。`謂復任用曹節等也。`昔秦信趙高，以危其國；吳使刑人，身遘其禍。`左傳曰，吳伐越獲俘焉，以為閽，使守舟。吳子餘祭觀舟，閽人以刀殺之。`虞公抱寶牽馬，魯昭見逐乾侯，以不用宮之竒、子家駒以至滅辱。`公羊傳曰，晉大夫荀息請以屈產之乘與垂棘之璧，假道於虞以伐虢，宮之竒諫，不聽。後晉滅虞，虞公抱寶牽馬而至，荀息見曰：「臣之謀何如？」又曰，昭公將殺季氏，告子家駒曰：「季氏為無道，憯于公室乆矣。吾欲殺之，何如？」子家駒曰：「諸侯僭於天子，大夫僭於諸侯，乆矣，君無多辱焉。」昭公不從其言，後逐季氏，昭公奔于乾侯，遂死焉。`今以不忍之恩，赦夷族之罪，姦謀一成，悔亦何及！臣為郎十五年，皆耳目聞見，瑀之所為，誠皇天所不復赦。願陛下留漏刻之聽，裁省臣表，埽滅醜類，以荅天怒。與瑀考驗，有不如言，願受湯鑊之誅，妻子并徙，以絕妄言之路。」章寢不報。節遂領尚書令。四年，卒，贈車騎將軍。後瑀亦病卒，皆養子傳國。

審忠字公誠，宦官誅後，辟公府。

呂強字漢盛，河南成皐人也。少以宦者為小黃門，再遷中常侍。為人清忠奉公。靈帝時，例封宦者，以強為都鄉侯。強辭讓懇惻，固不敢當，帝乃聽之。因上疏陳事曰：

　　臣聞諸侯上象四七，下裂王土，高祖重約非功臣不侯，所以重天爵明勸戒也。伏聞中常侍曹節、王甫、張讓等，及侍中許相，並為列侯。節等宦官祐薄，品卑人賤，讒諂媚主，佞邪徼寵，放毒人物，疾妒忠良，有趙高之禍，未被轘裂之誅，`趙高指鹿為馬，而殺胡亥。轘裂，以車裂也。`掩朝廷之明，成私樹之黨。而陛下不悟，妄授茅土，開國承家，小人是用。`易曰：「開國承家，小人勿用。」`又并及家人，重金兼紫，`金印紫綬。重、兼，言累積也。`相繼為蕃輔。受國重恩，不念爾祖，述脩厥德，`詩大雅云：「無念爾祖，聿脩厥德。」聿，述也。`而交結邪黨，下比羣佞。陛下或其瑣才，`瑣，小也。`特蒙恩澤。又授位乖越，賢才不升，素餐私倖，必加榮擢。陰陽乖剌，稼穡荒蔬，`鄭玄注周禮云：「蔬，草有實者。」`人用不康，罔不由茲。臣誠知封事已行，言之無逮，所以冒死干觸陳愚忠者，實願陛下損改旣謬，從此一止。

　　臣又聞後宮綵女數千餘人，衣食之費，日數百金。比穀雖賤，而戶有飢色。案法當貴而今更賤者，由賦發繁數，以解縣官，`縣官調發旣多，故賤糶穀以供之。`寒不敢衣，飢不敢食。民有斯戹，而莫之卹。宮女無用，填積後庭，天下雖復盡力耕桑，猶不能供。昔楚女悲愁，則西宮致災，`公羊傳曰：「西宮災，何以書？記災也。」何休注云：「是時僖公為齊桓公所脅，以齊媵為嫡，楚女廢居西宮而不見恤，悲愁怨曠所生也。」`況終年積聚，豈無憂怨乎！夫天生蒸民，立君以牧之。君道得，則民戴之如父母，仰之猶日月，`左傳師曠對晉侯曰：「君養人如子，蓋之如天，容之如地。人奉其君，愛之如父母，仰之如日月，敬之如神明，畏之如雷霆，天生人而立之君，使司牧之，勿使失其性」也。`雖時有征稅，猶望其仁恩之惠。易曰：「恱以使民，民忘其勞；恱以犯難，民忘其死。」`易兌卦彖辭。`儲君副主，宜諷誦斯言；南面當國，宜履行其事。`易曰：「聖人南面，嚮明而化。」杜預注左傳曰：「當國，執政也。」`

　　又承詔書，當於河閒故國起解瀆之館。陛下龍飛即位，雖從藩國，然旣處九天之高，豈宜有顧戀之意。`楚辭曰：「圓則九重，孰營度之？」圓謂天也。`且河閒疏遠，解瀆𨘷絕，而當勞民單力，未見其便。又今外戚四姓貴倖之家，及中官公族無功德者，造起館舍，凡有萬數，樓閣連接，丹青素堊，`郭璞注山海經曰：「堊似土，白色，音惡。」`雕刻之飾，不可單言。喪葬踰制，奢麗過禮，競相放效，莫肯矯拂。`矯，正也。拂，戾也，音扶弗反。`穀梁傳曰：「財盡則怨，力盡則懟。」尸子曰：`尸子，晉人也，名佼，秦相衞鞅客也。鞅謀計，未甞不與佼規也。商君被刑，恐并誅，乃亡逃入蜀，作書二十篇，十九篇陳道德仁義之紀，一篇言九州險阻，水泉所起也。`「君如杅，民如水，杅方則水方，杅圓則水圓。」`杅，碗屬也，音于。字亦作盂。`上之化下，猶風之靡草。今上無去奢之儉，下有縱欲之敝，至使禽獸食民之甘，木土衣民之帛。昔師曠諫晉平公曰：「梁柱衣繡，民無褐衣；池有弃酒，士有渴死；廄馬秣粟，民有飢色。近臣不敢諫，遠臣不得暢。」此之謂也。`說苑咎犯諫晉文公之辭也。`

　　又聞前召議郎蔡邕對問於金商門，而令中常侍曹節、王甫等以詔書喻旨。邕不敢懷道迷國，而切言極對，毀刺貴臣，譏呵豎宦。陛下不密其言，至令宣露，羣邪項領，膏脣拭舌，`毛詩曰：「駕彼四牡，四牡項領。」注云：「項，大也。四牡者人所駕，今但養大其領，不肯為用。諭大臣自恣，王不能使也。」膏脣拭舌謂欲讒毀故也。`競欲咀嚼。造作飛條。`飛條，飛書也。`陛下回受誹謗，致邕刑罪，室家徙放，老幼流離，豈不負忠臣哉！今羣臣皆以邕為戒，上畏不測之難，下懼劔客之害，`謂蔡邕徙朔方時，陽球使刺客追刺邕也。`臣知朝廷不復得聞忠言矣。故太尉段熲，武勇冠世，習於邊事，垂髮服戎，`垂髮謂童子也。`功成皓首，歷事二主，`謂桓帝、靈帝也。`勳烈獨昭。陛下旣已式序，位登台司，而為司隷校尉陽球所見誣脅，一身旣斃，而妻子遠播。天下惆悵，功臣失望。宜徵邕更授任，反熲家屬，則忠貞路開，衆怨以弭矣。

帝知其忠而不能用。

時帝多稸私臧，收天下之珍，每郡國貢獻，先輸中署，名為「導行費」。`中署，內署也。導，引也。貢獻外別有所入，以為所獻希之導引也。`強上疏諫曰：

　　天下之財，莫不生之陰陽，`萬物稟陰陽而生。`歸之陛下。歸之陛下，豈有公私？而今中尚方斂諸郡之寶，中御府積天下之繒，西園引司農之臧，中廄聚太僕之馬，而所輸之府，輒有導行之財。調廣民困，費多獻少，姦吏因其利，百姓受其敝。又阿媚之臣，好獻其私，容諂姑息，自此而進。

　　舊典選舉委任三府，三府有選，參議掾屬，咨其行狀，`咨，謀也。`度其器能，受試任用，責以成功。若無可察，然後付之尚書。尚書舉劾，請下廷尉，覆案虛實，行其誅罰。今但任尚書，或復勑用。如是，三公得免選舉之負，尚書亦復不坐，責賞無歸，豈肯空自苦勞乎！

　　夫立言無顯過之咎，明鏡無見玼之尤。如惡立言以記過，則不當學也；不欲明鏡之見玼，則不當照也。`韓子曰：「古人之目短於自見，故以鏡觀面。智短於自規，故以道正己。鏡無見疵之罪，道無明過之惡。目失鏡則無以正鬢眉，身失道則無以知迷感。」玼與疵同也。`願陛下詳思臣言，不以記過見玼為責。

書奏不省。

中平元年，黃巾賊起，帝問強所宜施行。強欲先誅左右貪濁者，大赦黨人，料簡刺史、二千石能否。帝納之，乃先赦黨人。於是諸常侍人人求退，又各自徵還宗親子弟在州郡者。中常侍趙忠、夏惲等遂共搆強，云「與黨人共議朝廷，數讀霍光傳。`言其欲謀廢立也。`強兄弟所在並皆貪穢」。帝不恱，使中黃門持兵召強。強聞帝召，怒曰：「吾死，亂起矣。丈夫欲盡忠國家，豈能對獄吏乎！」遂自殺。忠、惲復譖曰：「強見召未知所問，而就外草自屏，有姦明審。」`外草自屏謂在外野草中自殺也。`遂收捕宗親，沒入財產焉。

時宦者濟陰丁肅、下邳徐衍、南陽郭耽、汝陽李巡、北海趙祐等五人稱為清忠，皆在里巷，不爭威權。巡以為諸博士試甲乙科，爭弟高下，更相告言，至有行賂定蘭臺漆書經字，以合其私文者，乃白帝，與諸儒共刻五經文於石，於是詔蔡邕等正其文字。自後五經一定，爭者用息。趙祐博學多覽，著作校書，諸儒稱之。

又小黃門甘陵吳伉，善為風角，博達有奉公稱。知不得用，常託病還寺舍，從容養志云。

張讓者，潁川人；趙忠者，安平人也。少皆給事省中，桓帝時為小黃門。忠以與誅梁兾功封都鄉侯。`與音預。`延熹八年，黜為關內侯，食本縣租千斛。

靈帝時，讓、忠並遷中常侍，封列侯，與曹節、王甫等相為表裏。節死後，忠領大長秋。讓有監奴典任家事，交通貨賂，威形諠赫。扶風人孟佗，`佗音駝。`資產饒贍，與奴朋結，傾竭饋問，無所遺愛。奴咸德之，問佗曰：「君何所欲？力能辦也。」曰：「吾望汝曹為我一拜耳。」時賔客求謁讓者，車恒數百千兩，佗時詣讓，後至，不得進，監奴乃率諸倉頭迎拜於路，遂共轝車入門。賔客咸驚，謂佗善於讓，皆爭以珍玩賂之。佗分以遺讓，讓大喜，遂以佗為涼州刺史。`三輔決錄注曰：「佗字伯郎。以蒲陶酒一斗遺讓，讓即拜佗為涼州刺史。」`

是時讓、忠及夏惲、郭勝、孫璋、畢嵐、栗嵩、段珪、高望、張恭、韓悝、宋典十二人，皆為中常侍，封侯貴寵，父兄子弟布列州郡，所在貪殘，為人蠹害。黃巾旣作，盜賊糜沸，郎中中山張鈞上書曰：「竊惟張角所以能興兵作亂，萬人所以樂附之者，其源皆由十常侍多放父兄、子弟、婚親、賔客典據州郡，辜榷財利，侵掠百姓，百姓之冤無所告訴，故謀議不軌，聚為盜賊。宜斬十常侍，縣頭南郊，以謝百姓，又遣使者布告天下，可不須師旅，而大寇自消。」天子以鈞章示讓等，皆免冠徒跣頓首，乞自致洛陽詔獄，並出家財以助軍費。有詔皆冠履視事如故。帝怒鈞曰：「此真狂子也。十常侍固當有一人善者不？」鈞復重上，猶如前章，輒寢不報。詔使廷尉、侍御史考為張角道者，御史承讓等旨，遂誣奏鈞學黃巾道，收掠死獄中。而讓等實多與張角交通。後中常侍封諝、徐奉事獨發覺坐誅，帝因怒詰讓等曰：「汝曹常言黨人欲為不軌，皆令禁錮，或有伏誅。今黨人更為國用，汝曹反與張角通，為可斬未？」皆叩頭云：「故中常侍王甫、侯覽所為。」帝乃止。

明年，南宮災。讓、忠等說帝令斂天下田畒稅十錢，以修宮室。發太原、河東、狄道諸郡材木及文石，每州郡部送至京師，黃門常侍輒令譴呵不中者，因強折賤買，十分雇一，`雇謂酬其價也。`因復貨之於宦官，復不為即受，材木遂至腐積，宮室連年不成。刺史、太守復增私調，百姓呼嗟。凡詔所徵求，皆令西園騶密約勑，`騶，養馬人。`號曰「中使」，恐動州郡，多受賕賂。刺史、二千石及茂才孝廉遷除，皆責助軍修宮錢，大郡至二三千萬，餘各有差。當之官者，皆先至西園諧價，`諧謂平論定其價也。`然後得去。有錢不畢者，或至自殺。其守清者，乞不之官，皆迫遣之。

時鉅鹿太守河內司馬直新除，以有清名，減責三百萬。直被詔，悵然曰：「為民父母，而反割剝百姓，以稱時求，吾不忍也。」辭疾，不聽。行至孟津，上書極陳當世之失，古今禍敗之戒，即吞藥自殺。書奏，帝為暫絕修宮錢。

又造萬金堂於西園，引司農金錢繒帛，仞積其中。`仞，滿也。`又還河閒買田宅，起第觀。帝本侯家，宿貧，每歎桓帝不能作家居，故聚為私臧，復臧寄小黃門常侍錢各數千萬。常云：「張常侍是我公，趙常侍是我母。」宦官得志，無所憚畏，並起第宅，擬則宮室。帝常登永安侯臺，`永安，宮也。`宦官恐其望見居處，乃使中大人尚但諫曰：`尚姓，但名。`「天子不當登高，登高則百姓虛散。」自是不敢復升臺榭。`春秋潛潭巴曰：「天子無高臺榭，高臺榭，則下畔之。」蓋因此以誑帝也。`

明年，遂使鉤盾令宋典繕修南宮玉堂。又使掖庭令畢嵐鑄銅人四列於倉龍、玄武闕。`倉龍，東闕。玄武，北闕。`又鑄四鐘，皆受二千斛，縣於玉堂及雲臺殿前。又鑄天祿蝦蟇，吐水於平門外橋東，轉水入宮。又作翻車渴烏，`翻車，設機車以引水。渴烏，為曲筒，以氣引水上也。`施於橋西，用灑南北郊路，以省百姓灑道之費。又鑄四出文錢，錢皆四道。識者竊言侈虐已甚，形象兆見，此錢成，必四道而去。及京師大亂，錢果流布四海。復以忠為車騎將軍，百餘日罷。

六年，帝崩。中軍校尉袁紹說大將軍何進，令誅中官以恱天下。謀泄，讓、忠等因進入省，遂共殺進。而紹勒兵斬忠，捕宦官無少長悉斬之。讓等數十人劫質天子走河上。追急，讓等悲哭辭曰：「臣等殄滅，天下亂矣。惟陛下自愛！」皆投河而死。

論曰：自古喪大業絕宗禋者，其所漸有由矣。三世以嬖色取禍，`夏以末嬉，殷以妲己，周以襃姒。`嬴氏以奢虐致災，`秦始皇，嬴姓也。`西京自外戚失祚，東都緣閹尹傾國。成敗之來，先史商之乆矣。`商謂商略。`至於釁起宦夫，其略猶或可言。何者？刑餘之醜，理謝全生，聲榮無暉於門閥，肌膚莫傳於來體，推情未鑒其敝，即事易以取信，加漸染朝事，頗識典物，故少主憑謹舊之庸，女君資出內之命，顧訪無猜憚之心，恩狎有可恱之色。亦有忠厚平端，懷術糾邪；`謂呂強也。`或敏才給對，飾巧亂實；`若良賀對順帝不舉人也。`或借譽貞良，先時薦譽。`曹騰進邊詔、延固等也。`非直苟恣凶德，止於暴橫而已。然真邪並行，情貌相越，`越，違也。謂貌雖似忠而情實姦邪。`故能回惑昏幼，迷瞀視聽，蓋亦有其理焉。`瞀，亂也，音茂。`詐利旣滋，朋徒日廣，直臣抗議，必漏先言之閒，`謂蔡邕對詔，王甫、曹節竊觀之，乃宣布於外，而邕下獄也。`至戚發憤，方啟專奪之隙，`謂竇武謀誅宦者，反為宦者所殺也。`斯忠賢所以智屈，社稷故其為墟。易曰：「履霜堅冰至。」云所從來乆矣。今迹其所以，亦豈一朝一夕哉！`易曰：「非一朝一夕之故，其所由來者漸矣，由辨之不早辨也。」易曰：「履霜堅冰至。」蓋言慎也。言初履霜而堅冰至者，以喻物漸而至大也。`

贊曰：任失無小，過用則違。況乃巷職，遠參天機。`毛詩曰：「寺人巷伯，作為此詩。」巷職即寺人之職也。`舞文巧態，作惠作威。凶家害國，夫豈異歸！`尚書曰：「臣無作威作福。臣有作威作福，其害于而家，凶于而國。」又曰：「為惡不同，同歸於亂。」`

* * *

[上卷](077.md) / [後漢書目錄](a03.md) / [下卷](079.md) /			  

    