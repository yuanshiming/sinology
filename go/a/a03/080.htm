<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷八十上‧文苑列傳第七十上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷八十上 ‧ 文苑列傳第七十上</span>   
    <hr />
                  <p class="style11">杜篤　王隆　夏恭　傅毅　黃香　劉毅　李尤　蘇順　劉珍　葛龔　王逸　崔琦　邊韶</p>
                  <p>杜篤字季雅，京兆杜陵人也。高祖延年，宣帝時為御史大夫。<span class="style7">前書延年字幼公，周之子也，為御史大夫。延年居父官府，不敢當舊位，卧坐皆易其處也。</span>篤少博學，不修小節，不為鄉人所禮。居美陽，與美陽令遊，數從請託，不諧，頗相恨。令怒，收篤送京師。會大司馬吳漢薨，光武詔諸儒誄之，篤於獄中為誄，辭最高，帝美之，賜帛免刑。</p>
                  <p>篤以關中表裏山河，先帝舊京，不宜改營洛邑，乃上奏論都賦曰：</p>
                  <p>　　臣聞知而復知，是為重知。<span class="style7">韓詩外傳曰：「知者知其所知，乃為知矣。」</span>臣所欲言，陛下已知，故略其梗概，<span class="style7">梗概猶粗略也。</span>不敢具陳。昔般庚去奢，行儉於亳，<span class="style7">帝王紀曰：「般庚以耿在河北，迫近山川，自祖辛以來，奢淫不絕，般庚乃南度河，徙都於亳。人咨嗟相怨，不欲徙，乃作書三篇以告之。」</span>成周之隆，乃即中洛。<span class="style7">周成王就土中都洛陽也。</span>遭時制都，不常厥邑。<span class="style7">尚書曰：「不常厥邑，于今五遷。」</span>賢聖之慮，蓋有優劣；霸王之姿，明知相絕。守國之埶，同歸異術；或弃去阻阸，務處平易；<span class="style7">淮南子曰：「武王克殷，欲築宮於五行之山。周公曰：『不可。夫五行之山，固塞險阻之地。使我德能覆之，則天下納其貢職者固矣；使我有暴亂之行，則天下之伐我難也。』」高誘注云：「明周公恃德不恃險也。」</span>或據山帶河，并吞六國；<span class="style7">謂秦也。</span>或富貴思歸，不顧見襲；或掩空擊虛，自蜀漢出；<span class="style7">韓生勸項羽都關中，羽曰：「富貴不歸故鄉，如衣錦夜行。」乃歸都彭城，而高祖自蜀漢出襲擊之也。見前書。</span>即日車駕，策由一卒；<span class="style7">前書戍卒婁敬說高祖都關中，即日車駕西都長安。</span>或知而不從，乆都墝埆。<span class="style7">謂光武乆都洛陽也。墝埆，薄地也。前書張良曰：「洛陽田地薄，四面受敵。」墝音苦交反。埆音苦角反。</span>臣不敢有所據。竊見司馬相如、楊子雲作辭賦以諷主上，臣誠慕之，伏作書一篇，名曰論都，謹并封奏如左。</p>
                  <p>　　皇帝以建武十八年二月甲辰，升輿洛邑，巡于西岳。<span class="style7">光武紀曰：「甲寅西巡狩。」</span>推天時，順斗極，<span class="style7">楊雄長楊賦曰：「順斗極，運天關。」極，北極星也，言順斗建及北極之星運轉而行也。</span>排閶闔，入函谷，<span class="style7">閶闔，天門也。函谷故關在今洛州新安縣也。</span>觀阸於崤、黽，圖險於隴、蜀。<span class="style7">圖猶規度也。</span>其三月丁酉，行至長安。經營宮室，傷愍舊京，即詔京兆，迺命扶風，齋肅致敬，告覲園陵。悽然有懷祖之思，<span class="style7">懷，思也。</span>喟乎以思諸夏之隆。<span class="style7">喟，歎聲。</span>遂天旋雲遊，造舟于渭，北斻涇流。<span class="style7">爾雅曰：「天子造舟。」造，並也。以舟相並而濟也。斻，舟度也，音胡郎反。方言：「關而東或謂舟為航。」說文「斻」字在方部，今流俗不解，遂與「杭」字相亂者，誤也。</span>千乘方轂，萬騎駢羅，衍陳於岐、梁，東橫乎大河。<span class="style7">衍，布也。橫，絕流度也。楚辭曰「橫大江兮揚舲」也。</span>瘞后土，<span class="style7">瘞，埋也。謂埋牲幣也。爾雅曰：「祭地曰瘞埋。」后土祠在今蒲州汾陰縣北也。</span>禮邠郊。<span class="style7">甘泉祭天所也，在邠地之郊。</span>其歲四月，反于洛都。明年，有詔復函谷關，作大駕宮、<span class="style7">大駕見儒林傳。大駕宮即天子行幸也。</span>六王邸、高車廄於長安，脩理東都城門，<span class="style7">長安外城門，東面北頭第一門也。</span>橋涇、渭。往往繕離觀，東臨霸、滻，西望昆明，北登長平，<span class="style7">長平，坂名也。在池陽宮南也。</span>規龍首，撫未央，覛平樂，儀建章。<span class="style7">龍首，山名，蕭何於其上作未央宮。撫，巡也。或云「撫」亦「模」，其字從「木」。覛，視也，音麥。平樂，觀名，建章，宮名，並在城西。謂光武規模而修理也。</span></p>                  <p>　　是時山東翕然狐疑，意聖朝之西都，懼關門之反拒也。<span class="style7">恐西都置關，所以拒外山東也。</span>客有為篤言：「彼埳井之潢汙，固不容夫吞舟；<span class="style7">埳井喻小也。莊子曰：「埳井之蛙。」潢汙，停水也。吞舟，大魚也。賈誼曰：「彼尋常之汙瀆，豈容夫吞舟之魚。」</span>且洛邑之渟瀯，曷足以居乎萬乘哉？<span class="style7">楊雄甘泉賦曰：「梁弱水之濎瀯。」濎瀯，小貌也。渟音天鼎反。瀯音烏迥反。</span>咸陽守國利器，不可乆虛，以示姦萌。」<span class="style7">老子曰：「國之利器，不可以示人。」</span>篤未甚然甚言也，故因為述大漢之崇，<span class="style7">崇，高盛也。</span>世據廱州之利，而今國家未暇之故，以喻客意。<span class="style7">喻，曉也。</span>曰：</p>
                  <p>　　昔在強秦，爰初開畔，<span class="style7">畔，疆界也。</span>霸自岐、廱，國富人衍，卒以并兼，桀虐作亂。<span class="style7">衍，饒也，音以戰反。桀虐，如桀之無道也。</span>天命有聖，託之大漢。大漢開基，高祖有勳，斬白蛇，屯黑雲，<span class="style7">前書高祖斬大蛇，有一老嫗夜哭，曰：「吾子，白帝子，今赤帝子斬之。」故曰白蛇。又呂后曰：「季所居上常有雲氣。」</span>聚五星於東井，提干將而呵暴秦。<span class="style7">高祖初至霸上，五星聚東井。干將，劔名也。高祖曰：「吾提三尺劔取天下。」</span>蹈滄海，跨崑崙，<span class="style7">楊雄長楊賦曰：「橫巨海，漂昆崙。」此言蹈跨，喻遠大也。</span>奮彗光，埽項軍，<span class="style7">彗星者，所以除舊布新也，故曰埽。</span>遂濟人難，蕩滌於泗、沂。<span class="style7">項羽都彭城。泗水、沂水近彭城地也。蕩滌謂誅之也。</span>劉敬建策，初都長安。<span class="style7">解見班固傳。</span>太宗承流，守之以文。<span class="style7">太宗，文帝也。繼體之君，以文德守之。</span>躬履節儉，側身行仁，食不二味，衣無異采，賑人以農桑，率下以約己，曼麗之容不恱於目，<span class="style7">曼，美也。</span>鄭衞之聲不過於耳，佞邪之臣不列於朝，巧偽之物不鬻於巿，<span class="style7">禮記曰「用器不中度，不鬻於市。布帛精麤不中數，廣狹不中量，不鬻於市。姦色亂正色，不鬻於市」也。</span>故能理升平而刑幾措。富衍於孝景，功傳於後嗣。<span class="style7">前書景帝時，太倉之粟紅腐而不可食，都內之錢貫朽而不可校也。</span></p>
                  <p>　　是時孝武因其餘財府帑之蓄，始有鉤深圖遠之意，探冒頓之罪，<span class="style7">前書冒頓殺其父頭曼單于，又為書使遺高后曰：「孤僨之君，生於沮澤之中，長於平野牛馬之域，數至邊境，願遊中國。陛下獨立，孤僨獨居，兩主不樂，無以自娛，願以所有，易其所無。」</span>校平城之讎。<span class="style7">校，報也。冒頓單于圍高祖於平城七日，故報之也。</span>命票騎，<span class="style7">票騎將軍霍去病也。</span>勤任衞青，<span class="style7">青為大將軍霍去病舅也。</span>勇惟鷹揚，軍如流星，<span class="style7">毛詩曰：「時惟鷹揚。」注云：「如鷹之飛揚也。」長楊賦曰：「疾如奔星。」</span>深之匈奴，割裂王庭，<span class="style7">匈奴王庭也。長楊賦曰：「遂獵乎王庭。」</span>席卷漠北，叩勒祁連，<span class="style7">漠，沙漠也。祁連，匈奴中山名也。叩，擊也。勒謂銜勒也。</span>橫分單于，屠裂百蠻。<span class="style7">百蠻，夷狄之揔稱也。</span>燒𦋺帳，<span class="style7">𦋺，毛布也。</span>繫閼氏，<span class="style7">單于妻號也。</span>燔康居，灰珍竒，<span class="style7">康居，西域國也。居音渠。</span>椎鳴鏑，<span class="style7">前書曰：「冒頓作鳴鏑。」今之髐箭也。</span>釘鹿蠡，<span class="style7">蠡音離。匈奴有左右鹿蠡王。前書作「谷蠡」。</span>馳阬岸，獲昆彌，<span class="style7">昆彌，西域國也。</span>虜𠐍侲，<span class="style7">方言：「侲，養馬人也。」字書侲音真。字書無「𠐍」字。諸家並音𠐍侲為粟犢，西域國名也。傳讀如此，不知所出。今有肅特國，恐是也。</span>驅騾驢，馭宛馬，<span class="style7">大宛，國名，出汗血馬。</span>鞭駃騠。<span class="style7">駿馬也。駃音決，騠音啼。生七日而超其母也。</span>拓地萬里，威震八荒。肇置四郡，據守敦煌。<span class="style7">四郡謂酒泉、武威、張掖、敦煌也。</span>并域屬國，一郡領方。<span class="style7">并西域，以屬國都尉主之，以敦煌一郡部領西方也。</span>立候隅北，建護西羌。<span class="style7">楊雄解嘲曰：「西北一候。」孟康注云：「敦煌玉門關候也。」置護羌校尉，以主西羌。</span>捶驅氐、僰，寥狼邛、莋。<span class="style7">捶，擊也。寥狼猶擥擾也。氐、僰、邛、莋並西南夷號。</span>東攠烏桓，蹂轔濊貊。<span class="style7">字書「攠」亦「靡」字也，音摩。方言云：「摩，滅也。」蹂，踐也。轔，轢也，音吝。濊貊，東夷號也。</span>南羈鉤町，水劔強越。<span class="style7">羈，係也。鉤町，西南夷也。水劔謂戈船將軍等下水誅南越也。鉤町音劬挺。</span>殘夷文身，海波沫血。<span class="style7">穀梁傳曰：「越人被髮文身。」沫血，水沫如血。</span>郡縣日南，漂槩朱崖。<span class="style7">武帝元鼎六年，平南越，以為南海、蒼梧、鬱林、合浦、交阯、九真、日南、珠崖、儋耳九郡。漂槩謂摩近之也。前書音義曰：「珠崖言珠若崖也。」此作「朱」，古字通。茂陵書曰：「珠崖郡都郎曋，去長安七千三百里。」曋音審。</span>部尉東南，兼有黃支。<span class="style7">楊雄解嘲曰：「東南一尉。」孟康注云：「會稽東部都尉也。」前書曰「自都盧國船行可二月餘，有黃支國，俗與珠崖相類」也。</span>連緩耳，瑣雕題，<span class="style7">緩耳，耳下垂，即儋耳也。禮記曰：「南方曰蠻，雕題交阯。」鄭玄注曰：「謂刻其身以丹青涅之也。」王逸注楚詞曰：「雕，畫也。題，額也。」</span>摧天督，<span class="style7">即天竺國也。</span>牽象犀，椎蜯蛤，碎瑠璃，甲瑇瑁，戕觜觿。<span class="style7">郭義恭廣志曰：「瑇瑁形似龜，出南海。」甲謂取其甲也。戕，殘也。觜觿，大龜，亦瑇瑁之屬。觜音子期反。觿音以規反。</span>於是同穴裘褐之域，<span class="style7">同穴，挹婁之屬也。衣裘褐，北狄也。</span>共川鼻飲之國，<span class="style7">前書賈捐之曰「駱越之俗，父子同川而浴，相習以鼻飲」也。</span>莫不袒跣稽顙，失氣虜伏。<span class="style7">稽，止也。方言曰：「顙，額顙也。」以額至地而稽止也。宋玉高唐賦曰：「虎豹豺狖，失氣恐喙。」言其恐懼如奴虜之伏也。</span>非夫大漢之盛，世藉廱土之饒，得御外理內之術，孰能致功若斯！故創業於高祖，嗣傳於孝惠，德隆於太宗，財衍於孝景，威盛於聖武，政行於宣、元，侈極於成、哀，祚缺於孝平。傳世十一，歷載三百，<span class="style7">高祖至平帝十一代。歷，涉也。合二百十四年，此言「三百」者，謂出二百年，涉三百年也。</span>德衰而復盈，道微而復章，<span class="style7">謂呂氏亂而文帝立，昌邑廢而宣帝中興也。</span>皆莫能遷於廱州，而背於咸陽。宮室寢廟，山陵相望，高顯弘麗，可思可榮，羲、農已來，無茲著明。</p>
                  <p>　　夫廱州本帝皇所以育業，<span class="style7">周始祖后稷封邰，公劉居豳，大王居岐，文王居酆，武王居鎬，並在關中，故曰育業也。</span>霸王所以衍功，戰士角難之塲也。<span class="style7">衍，廣也。秦都關中也。</span>禹貢所載，厥田惟上。<span class="style7">尚書：「廱州厥田上上。」</span>沃野千里，原隰彌望。保殖五穀，桑麻條暢。濵據南山，帶以涇、渭，號曰陸海，蠢生萬類。<span class="style7">濵，近也。前書東方朔曰「漢都涇、渭之南，此謂天下陸海之地」也。</span>楩枏檀柘，蔬果成實。畎瀆潤淤，水泉灌溉，<span class="style7">說文曰：「淤，澱滓也。」顧野王曰：「今水中泥草也。」</span>漸澤成川，粳稻陶遂。<span class="style7">薛君注韓詩曰：「陶，暢也。」爾雅曰：「遂，生也。」</span>厥土之膏，畝價一金。<span class="style7">前書東方朔曰：「酆鎬之閒，號為土膏，其價畝一金。」一金，一斤金也。</span>田田相如，鐇钁株林。<span class="style7">相如言地皆沃美相類也。廣雅曰：「鐇，椎也。」音甫袁反。埤蒼云：「鐇，鏟也。」謂以鏟钁去林木之株櫱也。</span>火耕流種，功淺得深。<span class="style7">以火燒所伐林株，引水溉之而布種也。</span>旣有蓄積，阸塞四臨：西被隴蜀，南通漢中，北據谷口，東阻嶔巖。<span class="style7">谷口在今雲陽縣。穀梁傳秦襲鄭，蹇叔送其子而戒之曰：「汝必死於崤之巖吟之下。」嶔巖謂崤也。嶔音吟。</span>關函守嶢，山東道窮；<span class="style7">函，函谷關也。嶢謂嶢山之關也，在藍田南，故武關之西。嶢音堯。</span>置列汧隴，廱偃西戎；<span class="style7">廱音擁。</span>拒守襃斜，嶺南不通；杜口絕津，朔方無從。<span class="style7">杜塞谷口，絕黃河之津。</span>鴻、渭之流，徑入于河；大舩萬艘，轉漕相過；東綜滄海，西綱流沙；朔南暨聲，諸夏是和。<span class="style7">尚書曰：「朔南暨聲敎。」注云：「朔，北方也。」</span>城池百尺，阸塞要害。關梁之險，多所衿帶。<span class="style7">衿帶，衣服之要，故以喻之。</span>一卒舉礧，千夫沈滯；<span class="style7">礧，石也。前書：「匈奴乘隅下礧石。」音力對反。</span>一人奮戟，三軍沮敗。<span class="style7">淮南子曰「狹路津關，大山石塞，龍蛇蟠，簦笠居，羊腸道，魚笱門，一人守險，千人弗敢過」也。</span>地埶便利，介冑剽悍，可與守近，利以攻遠。<span class="style7">剽，急疾也。悍，勇也。所據險要，故可守近；士卒勇疾，故可攻遠也。</span>士卒易保，人不肉袒。<span class="style7">左傳鄭伯肉袒牽羊以降楚，言關中士卒易與保守不降下也。</span>肇十有二，是為贍腴。<span class="style7">尚書曰「肇十有二州」，謂雍、梁、荊、豫、徐、楊、青、兖、兾、幽、并、營也。雍州田第一，故曰贍腴。今流俗比地之良沃者為贍者也。</span>用霸則兼并，<span class="style7">謂秦并六國也。</span>先據則功殊；<span class="style7">高祖先入關，功為諸侯最也。</span>修文則財衍，行武則士要；<span class="style7">修文德，則財產富衍。若用武，則士皆奮勵而要功也。</span>為政則化上，篡逆則難誅；<span class="style7">地險固，故難誅也。</span>進攻則百剋，退守則有餘：斯固帝王之淵囿，而守國之利器也。</p>
                  <p>　　逮及亡新，時漢之衰，偷忍淵囿，篡器慢違，<span class="style7">偷忍猶盜竊也。淵囿謂秦中也。</span>徒以埶便，莫能卒危。<span class="style7">卒音倉忽反。</span>假之十八，誅自京師。<span class="style7">莽居攝篡位十八年，公賔就始斬之也。</span>天畀更始，不能引維，<span class="style7">畀，與也。言更始不能持其綱維，故致敗亡。</span>慢藏招寇，復致赤眉。<span class="style7">易曰：「慢藏誨盜。」又曰：「負且乘，致寇至。」言更始為赤眉所破也。</span>海內雲擾，諸夏滅微；羣龍並戰，未知是非。<span class="style7">赤伏符曰：「四夷雲擾，龍鬬于野。」易曰：「龍戰于野。」謂更始敗後，劉永、張步等重起，未知受命者為誰也。</span>于時聖帝，赫然申威。荷天人之符，兼不世之姿。<span class="style7">聖帝，光武也。天人符謂彊華自關中持赤伏符也。前書曰王吉上疏曰：「欲化之主不代出。」言有時而出，難常遇也。</span>受命於皇上，獲助於靈祇。<span class="style7">皇上謂天也。尚書曰：「惟皇上帝降衷於下人。」靈祇謂呼池冰及白衣老父等也。</span>立號高邑，搴旗四麾。<span class="style7">搴，拔也。</span>首策之臣，運籌出竒；<span class="style7">前書高祖曰：「運籌帷幄之中，決勝千里之外，子房是也。」出竒謂陳平從高祖定天下，凡六出竒計，以比鄧禹、馮異、吳漢、耿弇等也。</span>虓怒之旅，如虎如螭。<span class="style7">詩曰：「闞如虓虎。」注云：「虎之怒虓然也。」史記周武王誓衆曰：「如虎如羆，如豺如螭。」杜預注左傳曰：「螭，山神，獸形也。」虓音呼交反。</span>師之攸向，無不靡披。蓋夫燔魚剸蛇，莫之方斯。<span class="style7">尚書今文太誓篇曰：「太子發升舟，中流，白魚入於王舟，王跪取出，以燎。羣公咸曰『休哉』。」鄭玄注云：「燔魚以祭，變禮也。」剸，割也，音之兖反，謂高祖斬蛇也。</span>大呼山東，響動流沙。要龍淵，首鏌鋣，<span class="style7">龍淵，劔，解見韓稜傳。說文：「鏌鋣，大戟也。」音莫邪。首謂建之於首也。吳越春秋有莫邪劔，義與此不同也。</span>命騰太白，親發狼、弧，<span class="style7">騰，馳也。太白，天之將軍。狼、弧，並星名也。史記曰：「天苑東有大星曰天狼，下有四星曰弧。」宋均注演孔圖曰：「狼為野將，用兵象也。」合誠圖曰：「弧主司兵，兵弩象。」</span>南禽公孫，北背強胡，西平隴、兾，東據洛都。乃廓平帝宇，濟蒸人於塗炭，成兆庶之亹亹，遂興復乎大漢。<span class="style7">爾雅曰：「亹亹，勉也。」易曰：「成天下之亹亹。」</span></p>
                  <p>　　今天下新定，矢石之勤始瘳，<span class="style7">瘳，差也。</span>而主上方以邊垂為憂，忿葭萌之不柔，<span class="style7">楊子雲長楊賦曰：「遐萌為之不安。」謂遠人也。案：篤此賦每取子雲甘泉、長楊賦事，意此「葭」即「遐」也。時蜀郡守將史歆及交阯徵側反，盧芳亡入匈奴，故云忿其不柔也。</span>未遑於論都而遺思廱州也。<span class="style7">遺猶留也。</span>方躬勞聖思，以率海內，厲撫名將，略地疆外，信威於征伐，<span class="style7">信讀曰申。</span>展武乎荒裔。若夫文身鼻飲緩耳之王，椎結左衽鐻鍝之君，<span class="style7">結音髻。前書：「尉佗椎結箕踞。」注云：「如今兵士椎頭髻也。」孔子曰：「微管仲吾其被髮左衽矣。」鐻音渠呂反。山海經曰：「神武羅穿耳以鐻。」郭璞注云：「金銀器之名，未詳形制。」鍝音牛于反。埤蒼曰：「鍝，鋸也。」案今夷狄好穿耳以垂金寶等，此並謂夷狄之君長也。 </span>東南殊俗不羈之國，西北絕域難制之鄰，靡不重譯納貢，請為藩臣。上猶謙讓而不伐勤。<span class="style7">前書司馬相如曰：「上猶謙讓而未俞也。」</span>意以為獲無用之虜，不如安有益之民；略荒裔之地，不如保殖五穀之淵；<span class="style7">左傳曰：「吾將略地焉。」略，取也。</span>遠救於已亡，不若近而存存也。<span class="style7">易曰「成性存存」也。</span>今國家躬脩道德，吐惠含仁，湛恩沾洽，時風顯宣。<span class="style7">前書司馬相如難蜀父老曰：「湛恩汪濊。」湛音沈。易通卦驗曰「巽氣退則時風不至，萬物不成。冬至廣莫風至，立春條風至，春分明庶風至，立夏清明風至，夏至景風至，立秋涼風至，秋分閶闔風至，立冬不周風至」也。</span>徒垂意於持平守實，務在愛育元元，苟有便於王政者，聖主納焉。何則？物罔挹而不損，道無隆而不移，陽盛則運，陰滿則虧，<span class="style7">淮南子曰：「孔子觀桓公之廟，有器焉謂之宥坐。孔子曰：『善哉乎！得見此器！』顧曰：『弟子取水。』水至灌之，其中則正，其盈則覆，孔子造然革容曰：『善哉持盈者乎。』子貢在側，曰：『請問持盈？』曰：『挹而損之。』曰：『何謂挹而損之？』曰：『夫物盛而衰，樂極而悲；日中而移，月盈而虧。是故聦明睿智，守之以愚；多聞博辯，守之以儉；武力毅勇，守之以畏；富貴廣大，守之以陋；德施天下，守之以讓；此五者，先王所以守天下而弗失也。』」</span>故存不忘亡，安不諱危，雖有仁義，猶設城池也。<span class="style7">易曰「君子存不忘亡，安不忘危」也。</span></p>
                  <p>　　客以利器不可乆虛，而國家亦不忘乎西都，何必去洛邑之渟瀯與？</p>
                  <p>篤後仕郡文學掾，以目疾，二十餘年不闚京師。</p>
                  <p>篤之外高祖破羌將軍辛武賢，以武略稱。<span class="style7">前書武賢，狄道人，為破羌將軍，以勇武稱，左將軍慶忌之父。</span>篤常歎曰：「杜氏文明善政，而篤不任為吏；<span class="style7">謂杜周及延年並以文法著名也。</span>辛氏秉義經武，而篤又怯於事。外內五世，至篤衰矣！」</p>
                  <p>女弟適扶風馬氏。建初三年，車騎將軍馬防擊西羌，請篤為從事中郎，戰沒於射姑山。</p>
                  <p>所著賦、誄、弔、書、讚、七言、女誡及雜文，凡十八篇。又著明世論十五篇。</p>
                  <p>子碩，豪俠，以貨殖聞。</p>
                  <p>王隆字文山，馮翊雲陽人也。王莽時，以父任為郎，後避難河西，為竇融左護軍。建武中，為新汲令。<span class="style7">新汲，縣，屬潁川郡，故城在今許州扶溝縣西也。</span>能文章，所著詩、賦、銘、書凡二十六篇。</p>
                  <p>初，王莽末，沛國史岑子孝亦以文章顯，莽以為謁者，著頌、誄、復神、說疾凡四篇。<span class="style7">岑一字孝山，著出師頌。</span></p>
                  <p>夏恭字敬公，梁國蒙人也。習韓詩、孟氏易，講授門徒常千餘人。王莽末，盜賊從橫，攻沒郡縣，恭以恩信為衆所附，擁兵固守，獨安全。光武即位，嘉其忠果，召拜郎中，再遷太山都尉。和集百姓，甚得其歡心。</p>
                  <p>恭善為文，著賦、頌、詩、勵學凡二十篇。年四十九卒官，諸儒共謚曰宣明君。</p>
                  <p>子牙，少習家業，著賦、頌、讚、誄凡四十篇。舉孝廉，早卒，鄉人號曰文德先生。</p>
                  <p>傅毅字武仲，扶風茂陵人也。少博學。永平中，於平陵習章句，因作迪志詩曰：</p>
                  <p>　　咨爾庶士，迨時斯勗。<span class="style7">迨，及也。勗，勉也。</span>日月逾邁，豈云旋復！<span class="style7">尚書曰：「日月逾邁。」逾，過。邁，行。言日月之過往，不可復還也。</span>哀我經營，旅力靡及。<span class="style7">旅，陳也。言己欲經營仁義之道，然非陳力之所能及也。</span>在茲弱冠，靡所庶立。<span class="style7">禮記曰年二十曰弱冠。言已在弱冠之歲，無所庶幾成立也。</span></p>
                  <p>　　於赫我祖，顯于殷國。<span class="style7">謂傅說也。</span>二迹阿衡，克光其則。<span class="style7">阿，倚；衡，平也。言依倚之以取平也。謂伊尹也。高宗命傅說曰：「爾尚明保予，罔俾阿衡專美有商。」故曰二迹也。言傅說功比伊尹，而能光大其法則也。</span>武丁興商，伊宗皇士。<span class="style7">武丁，殷王高宗也。伊，惟；宗，尊也。詩曰：「思皇多士。」皇，美也。言武丁所以能興殷者，惟尊皇美之士，謂傅說。</span>爰作股肱，萬邦是紀。弈世載德，迄我顯考。<span class="style7">易曰：「德積載。」載，重也。</span>保膺淑懿，纘脩其道。<span class="style7">纘，繼也。</span>漢之中葉，俊乂式序。秩彼殷宗，光此勳緒。<span class="style7">中葉謂宣帝中興。秩，序也。言漢代序殷高宗用傅說之事，光大其勳功，而用其緒胤也。謂傅介子以軍功封義陽侯；傅喜論議正直，為大司馬，封高武侯；傅晏為孔鄉侯；傅商為汝昌侯；建武中傅俊為昆陽侯也。</span></p>
                  <p>　　伊余小子，穢陋靡逮。懼我世烈，自茲以墜。誰能革濁，清我濯溉？<span class="style7">毛詩曰：「誰能執熱，逝不以濯。」此言誰能革易我之濁，而以清泉洗濯我也？</span>誰能昭闇，啟我童昧？先人有訓，我訊我誥。訓我嘉務，誨我博學。爰率朋友，尋此舊則。契闊夙夜，庶不懈忒。<span class="style7">詩云：「與子契闊。」契闊謂辛苦也。懈，惰也。忒，差也。</span></p>
                  <p>　　秩秩大猷，紀綱庶式。匪勤匪昭，匪壹匪測。<span class="style7">詩大雅曰：「秩秩大猷，聖人謨之。」秩秩，美也。猷，道也。庶，衆也。式，法也。言美哉乎大道，可以綱紀衆法。若不勤勵，則不能昭明其道；不專一，則不能深測。</span>農夫不怠，越有黍稷，<span class="style7">尚書曰「若農服田力穡，乃亦有秋。惰農自安，乃其罔有黍稷」也。</span>誰能云作，考之居息？<span class="style7">考，成也。言誰能有所作，而居息閑暇可能成者？言必須勤之也。</span>二事敗業，多疾我力。<span class="style7">二事謂事不專一也。疾，害也。言為事不專，則多害其力也。</span>如彼遵衢，則罔所極。<span class="style7">遵，循也。如循長路，則不知所終極也。</span>二志靡成，聿勞我心。如彼兼聽，則溷於音。<span class="style7">聿，辭也。溷，亂也。志不專一，徒煩勞於我心。兼聽衆聲則音亂。</span></p>
                  <p>　　於戲君子，無恒自逸。徂年如流，鮮茲暇日。<span class="style7">人當自勉脩德義，專志勤學，不可自放逸。年之過往如流，言其速也。少有閑暇之日也。</span>行邁屢稅，胡能有迄。<span class="style7">行邁之人，屢稅駕停止，何能有所至也？言當自勗，不可中廢也。</span>密勿朝夕，聿同始卒。<span class="style7">韓詩曰：「密勿從事。」密勿，黽勉也。聿，循也。卒，終也。言朝夕黽勉，終始如一也。</span></p>
                  <p>毅以顯宗求賢不篤，士多隱處，故作七激以為諷。</p>
                  <p>建初中，肅宗博召文學之士，以毅為蘭臺令史，拜郎中，與班固、賈逵共典校書。毅追美孝明皇帝功德最盛，而廟頌未立，乃依清廟作顯宗頌十篇奏之，<span class="style7">清廟，詩周頌篇名，序文王之德也。</span>由是文雅顯於朝廷。</p>
                  <p>車騎將軍馬防，外戚尊重，請毅為軍司馬，待以師友之禮。及馬氏敗，免官歸。</p>
                  <p>永元元年，車騎將軍竇憲復請毅為主記室，崔駰為主簿。及憲遷大將軍，復以毅為司馬，班固為中護軍。憲府文章之盛，冠於當世。</p>
                  <p>毅早卒，著詩、賦、誄、頌、祝文、七激、連珠凡二十八篇。</p>
                  <p>黃香字文彊，江夏安陸人也。年九歲，失母，思慕憔悴，殆不免喪，<span class="style7">免喪，終喪。</span>鄉人稱其至孝。年十二，太守劉護聞而召之，署門下孝子，甚見愛敬。香家貧，內無僕妾，躬執苦勤，盡心奉養。遂博學經典，究精道術，能文章，京師號曰「天下無雙江夏黃童」。</p>
                  <p>初除郎中，元和元年，肅宗詔香詣東觀，讀所未甞見書。香後告休，及歸京師，時千乘王冠，<span class="style7">千乘貞王伉，章帝子也。冠謂二十加冠也。</span>帝會中山邸，乃詔香殿下，顧謂諸王曰：「此『天下無雙江夏黃童』者也。」左右莫不改觀。後召詣安福殿言政事，拜尚書郎，數陳得失，賞賚增加。常獨止宿臺上，晝夜不離省闥，帝聞善之。</p>
                  <p>永元四年，拜左丞，功滿當遷，和帝留，增秩。六年，累遷尚書令。後以為東郡太守，香上疏讓曰：「臣江淮孤賤，愚矇小生，經學行能，無可筭錄。遭值太平，先人餘福，<span class="style7">謝承書：「香代為冠族，葉令況之子也。」</span>得以弱冠特蒙徵用，連階累任，遂極臺閣。訖無纖介稱，報恩効死，誠不意悟，卒被非望，顯拜近郡，尊位千里。臣聞量能授官，則職無廢事；因勞施爵，則賢愚得宜。臣香小醜，少為諸生，典郡從政，固非所堪，誠恐矇頓，孤忝聖恩。又惟機密端首，至為尊要，<span class="style7">謂尚書令。</span>復非臣香所當乆奉。承詔驚惶，不知所裁。臣香年在方剛，適可驅使。<span class="style7">論語曰：「及其壯也，血氣方剛。」言少壯也。</span>願乞餘恩，留備宂官，賜以督責小職，任之宮臺煩事，以畢臣香螻蟻小志，誠瞑目至願，土灰極榮。」帝亦惜香幹用，乆習舊事，復留為尚書令，增秩二千石，賜錢三十萬。是後遂管樞機，甚見親重，而香亦祗勤物務，憂公如家。</p>
                  <p>十二年，東平清河奏訞言卿仲遼等，所連及且千人。香科別據奏，全活甚衆。每郡國疑罪，輒務求輕科，愛惜人命，每存憂濟。又曉習邊事，均量軍政，皆得事宜。帝知其精勤，數加恩賞，疾病存問，賜毉藥。在位多所薦達，寵遇甚盛，議者譏其過倖。</p>
                  <p>延平元年，遷魏郡太守。郡舊有內外園田，常與人分種，收穀歲數千斛。香曰：「田令『商者不農』，王制『仕者不耕』，<span class="style7">王制曰：「上農夫食九人，下士視上農夫，祿足以代耕也。」</span>伐冰食祿之人，不與百姓爭利。」<span class="style7">伐冰解見馮衍傳。</span>乃悉以賦人，課令耕種。時被水年飢，乃分奉祿及所得賞賜班贍貧者，於是豐富之家各出義穀，助官稟貸，荒民獲全。後坐水潦事免，數月，卒於家。</p>
                  <p>所著賦、牋、奏、書、令凡五篇。子瓊，自有傳。</p>
                  <p>劉毅，北海敬王子也。初封平望侯，<span class="style7">平望，縣，屬北海郡。</span>永元中，坐事奪爵。毅少有文辯稱，元初元年，上漢德論并憲論十二篇。時劉珍、鄧耽、尹兊、馬融共上書稱其美，安帝嘉之，賜錢三萬，拜議郎。</p>
                  <p>李尤字伯仁，廣漢雒人也。少以文章顯。和帝時，侍中賈逵薦尤有相如、楊雄之風，召詣東觀，受詔作賦，拜蘭臺令史。稍遷，安帝時為諫議大夫，受詔與謁者僕射劉珍等俱撰漢記。後帝廢太子為濟陰王，尤上書諫爭。順帝立，遷樂安相。年八十三卒。所著詩、賦、銘、誄、頌、七歎、哀典凡二十八篇。</p>
                  <p>尤同郡李勝，亦有文才，為東觀郎，著賦、誄、頌、論數十篇。</p>
                  <p>蘇順，字孝山，京兆霸陵人也。和安閒以才學見稱。好養生術，隱處求道。晚乃仕，拜郎中，卒於官。所著賦、論、誄、哀辭、雜文凡十六篇。</p>
                  <p>時三輔多士，扶風曹衆伯師亦有才學，著誄、書、論四篇。<span class="style7">三輔決錄注曰：「衆與鄉里蘇孺文、竇伯向、馬季長並遊宦，唯衆不遇，以壽終于家。」</span></p>
                  <p>又有曹朔，不知何許人，作漢頌四篇。</p>
                  <p>劉珍字秋孫，<span class="style7">諸本時有作「秘孫」者，其人名珍，與「秘」義相扶，而作「秋」者多也。</span>一名寶，南陽蔡陽人也。少好學。永初中，為謁者僕射。鄧太后詔使與校書劉騊駼、馬融及五經博士，校定東觀五經、諸子傳記、百家蓺術，整齊脫誤，是正文字。永寧元年，太后又詔珍與騊駼作建武已來名臣傳，遷侍中、越騎校尉。延光四年，拜宗正。明年，轉衞尉，卒官。著誄、頌、連珠凡七篇。又撰釋名三十篇，以辯萬物之稱號云。</p>
                  <p>葛龔字元甫，梁國寧陵人也。和帝時，以善文記知名。<span class="style7">龔善為文奏。或有請龔奏以干人者，龔為作之，其人寫之，忘自載其名，因并寫龔名以進之。故時人為之語曰：「作奏雖工，宜去葛龔。」事見笑林。</span>性慷慨壯烈，勇力過人。安帝永初中，舉孝廉，為太官丞，上便宜四事，拜蕩陰令。<span class="style7">蕩陰，縣名，今相州縣也。蕩音湯。</span>辟太尉府，病不就。州舉茂才，為臨汾令。居二縣，皆有稱績。著文、賦、碑、誄、書記凡十二篇。</p>
                  <p>王逸字叔師，南郡宜城人也。元初中，舉上計吏，為校書郎。順帝時，為侍中。著楚辭章句行於世。其賦、誄、書、論及雜文凡二十一篇。又作漢詩百二十三篇。</p>
                  <p>子延壽，字文考，有儁才。少遊魯國，作靈光殿賦。後蔡邕亦造此賦，未成，及見延壽所為，甚竒之，遂輟翰而已。曾有異夢，意惡之，乃作夢賦以自厲。後溺水死，時年二十餘。<span class="style7">張華博物志曰：「王子山與父叔師到泰山從鮑子真學筭，到魯賦靈光殿，歸度湘水溺死。」文考一字子山也。</span></p>
                  <p>崔琦字子瑋，涿郡安平人，濟北相瑗之宗也。少遊學京師，以文章博通稱。初舉孝廉，為郎。河南尹梁兾聞其才，請與交。兾行多不軌，<span class="style7">軌，法也。</span>琦數引古今成敗以戒之，兾不能受。乃作外戚箴。其辭曰：</p>
                  <p>　　赫赫外戚，華寵煌煌。昔在帝舜，德隆英、皇。<span class="style7">帝舜妃娥皇、女英，帝堯之女，聦明貞仁。事舜於畎畝之中，事瞽叟謙讓恭儉，思盡婦道也。</span>周興三母，<span class="style7">列女傳曰：「太姜者，太王之妃，賢而有色。生太伯、仲廱、王季，化導三子，皆成賢德。太王有事，必諮謀焉。太妊者，王季之妃。端懿誠莊，唯德之行。及其有身，目不視惡色，耳不聽淫聲，而生文王。太姒者，文王之妃，號曰文母。思媚大姜、大妊，旦夕勤勞，以進婦道。文王理外，文母理內，生十男」也。</span>有莘崇湯。<span class="style7">列女傳曰「湯娶有莘氏女，德高而明，伊尹為之媵臣，佐湯致王，訓正後宮，嬪御有序，咸無嫉妒」也。</span>宣王晏起，姜后脫簪。<span class="style7">列女傳曰：「周宣王甞夜卧而晏起，姜后乃脫簪珥待罪於永巷，使其傅母通言王曰：『妾不才，妾之淫心見矣，至使君王失禮而晏朝，以見君王樂色而忘德也。敢請婢子之罪。』王乃勤於政，早朝晏罷，卒成中興焉。」</span>齊桓好樂，衞姬不音。<span class="style7">列女傳曰：「齊桓公好淫樂，衞姬不聽鄭衞之音。」</span>皆輔主以禮，扶君以仁，達才進善，以義濟身。</p>
                  <p>　　爰暨末葉，漸已穨虧。貫魚不叙，九御差池。<span class="style7">易曰：「貫魚以宮人寵。」謂王者之御宮人，如貫魚之有次敘，不偏愛也。禮后夫人已下進御之法云：「凡天子進御之儀，從后而下，十五日遍。自下始，以象月之初生，漸進至盛，法陰道之義也。」其法，九嬪已下皆九九而御，則女御八十一人為九夕也，世婦二十七人為三夕，九嬪為一夕，夫人為一夕，凡十四夕，后當一夕。故曰十五日一遍也。</span>晉國之難，禍起於麗。<span class="style7">獻公麗姬也。</span>惟家之索，牝雞之晨。<span class="style7">尚書曰：「牝雞無晨。牝雞之晨，惟家之索。」孔安國注云「索，盡也。雌代雄鳴則家盡，婦奪夫政則國亡」也。</span>專權擅愛，顯己蔽人。陵長閒舊，圮剝至親。<span class="style7">左傳曰：「少陵長，新閒舊。」言其亂政也。圮，毀也。</span>並后匹嫡，<span class="style7">左傳曰，辛伯諗周桓公曰：「並后匹嫡，亂之本也。」</span>淫女斃陳。<span class="style7">陳夏姬通於孔寧、儀行父，又通於靈公。夏姬之子徵舒弒靈公，楚伐陳，滅之。見左傳。</span>匪賢是上，番為司徒。<span class="style7">詩小雅也。番，幽王之后親黨也。幽王淫色，不尚賢德之人，寵其后親，而以番為司徒之官。</span>荷爵負乘，采食名都。<span class="style7">易曰：「負且乘。」負也者，小人之事也。乘也者，君子之器也。以小人而乘君子之器，寇必至也。毛詩曰：「皇父孔聖，作都于向。」皇父，幽王后之親黨也。向，邑也。以向為皇父食采邑也。</span>詩人是刺，德用不憮。<span class="style7">憮，大也，音呼。謂詩人刺番為司徒及皇父都向，用其后親黨，是以其德不大也。</span>暴辛惑婦，拒諫自孤。<span class="style7">暴，虐也。紂字受德，名辛。以其暴虐，故曰暴辛。惑婦謂惑妲己也。紂智足以拒諫。祖伊諫紂，紂不從。自孤謂紂為獨夫也。</span>蝠蛇其心，縱毒不辜。<span class="style7">字書蝠音福，即蝙蝠也。此當作「蝮」，音芳福反。不辜謂葅梅伯，脯鬼侯之類也。</span>諸父是殺，孕子是刳。天怒地忿，人謀鬼圖。甲子昧爽，身首分離。<span class="style7">王子比干，紂之諸父也，紂殺之。尚書曰，紂刳剔孕婦，為周武王所伐。甲子日，紂衣其寶衣赴火而死，武王乃斬以輕呂之劔也。</span>初為天子，後為人螭。<span class="style7">左傳曰：「螭魅魍魎。」杜預注云：「螭，山神，獸形。」故以比紂之惡也。</span></p>
                  <p>　　非但耽色，母后尤然。不相率以禮，而競獎以權。先笑後號，卒以辱殘。<span class="style7">母后不能循用禮法，爭競相勸，以擅權柄也。易曰：「旅人先笑而後號咷。」言初雖恃權埶而笑，後競罹禍而號哭也。</span>家國泯絕，宗廟燒燔。末嬉喪夏，<span class="style7">末喜、桀妃，有施氏女。美於色，薄於德，女子行丈夫心。桀甞置末喜於膝上，聽用其言，昏亂失道。湯伐之，遂死於南巢。見列女傳。</span>襃姒斃周，<span class="style7">周幽王嬖襃姒，為犬戎所殺也。</span>妲己亡殷，趙靈沙丘。<span class="style7">趙武靈王以長子章為太子，後得吳娃，愛之，生子何，乃廢章而立何。後自號主父，立何為王。吳娃死，何愛弛，主父憐章北面臣詘於其弟，欲分趙王章於代。計未決，主父及王遊於沙丘宮，公子章以其徒作亂，公子成與李兌自國起兵，公子章敗，往走主父，主父開之，成、兌因圍主父宮，章死。成、兌謀曰：「以章故圍主父，即解兵，吾屬夷矣。」乃遂圍主父，令宮人後出者夷。宮中人悉出，主父欲出不得，飢探雀鷇而食之，三月餘，死沙丘宮。見史記。</span>戚姬人豕，呂宗以敗。<span class="style7">解見皇后紀。</span>陳后作巫，卒死於外。<span class="style7">孝武帝陳皇后以巫蠱廢。</span>霍欲鴆子，身乃罹廢。<span class="style7">孝宣帝霍皇后，霍光之女，欲謀毒太子被廢也。</span></p>
                  <p>　　故曰：無謂我貴，天將爾摧；無恃常好，色有歇微；無怙常幸，愛有陵遟；無曰我能，天人爾違。患生不德，福有慎機。<span class="style7">無德而貴寵者，患害之所生也。左傳曰：「無德而祿，殃也。」若慎其機事，則有福也。</span>日不常中，月盈有虧。履道者固，杖埶者危。微臣司戚，敢告在斯。</p>
                  <p>琦以言不從，失意，復作白鵠賦以為風。<span class="style7">風讀曰諷。</span>梁兾見之，呼琦問曰：「百官外內，各有司存，天下云云，豈獨吾人之尤，君何激刺之過乎？」琦對曰：「昔管仲相齊，樂聞譏諫之言；蕭何佐漢，乃設書過之吏。今將軍累世台輔，任齊伊、公，<span class="style7">伊尹、周公。</span>而德政未聞，黎元塗炭，不能結納貞良，以救禍敗，反復欲鉗塞士口，杜蔽主聽，將使玄黃改色，馬鹿易形乎？」<span class="style7">史記趙高欲為亂，恐羣臣不聽，乃先設驗，持鹿獻胡亥，曰「馬也」。胡亥笑曰：「丞相誤邪？」問左右，或默，或言馬以阿順高。或言鹿，高因陰中諸言鹿者以法。後羣臣畏高，高遂作亂也。</span>兾無以對，因遣琦歸。</p>
                  <p>後除為臨濟長，不敢之職，解印綬去。兾遂令刺客陰求殺之。客見琦耕於陌上，懷書一卷，息輒偃而詠之。客哀其志，以實告琦，曰：「將軍令吾要子，今見君賢者，情懷忍忍，<span class="style7">忍忍猶不忍也。</span>可亟自逃，吾亦於此亡矣。」琦得脫走，兾後竟捕殺之。</p>
                  <p>所著賦、頌、銘、誄、箴、弔、論、九咨、七言，凡十五篇。</p>
                  <p>邊韶字孝先，陳留浚儀人也。以文章知名，敎授數百人。詔口辯，曾晝日假卧，<span class="style7">左傳：「趙盾坐而假寐。」杜注云：「不脫衣冠而睡也。」</span>弟子私謿之曰：「邊孝先，腹便便。<span class="style7">便音蒲堅反。</span>嬾讀書，但欲眠。」韶潛聞之，應時對曰：「邊為姓，孝為字。腹便便，五經笥。但欲眠，思經事。寐與周公通夢，靜與孔子同意。師而可謿，出何典記？」謿者大慙。韶之才捷皆此類也。</p>
                  <p>桓帝時，為臨潁侯相，徵拜太中大夫，著作東觀。再遷北地太守，入拜尚書令。後為陳相，卒官。著詩、頌、碑、銘、書、策凡十五篇。</p>
                  <hr />
  </div>
		 <div class="next1"><a href="079b.htm">上卷</a> / <a href="a03.htm">後漢書目錄</a> / <a href="080b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

