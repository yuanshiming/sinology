

##### 後漢書
	`卷八十下 ‧ 文苑列傳第七十下`

* * *

張升　趙壹　劉梁　邊讓　酈炎　侯瑾　高彪　張超　禰衡

張升字彥真，陳留尉氏人，富平侯放之孫也。`放，湯六代孫也。`升少好學，多關覽，而任情不羈。`關，涉也。不羈謂超絕等倫，不可羈束也。鄒陽上書曰：「使不羈之士與牛驥同皁。」`其意相合者，則傾身交結，不問窮賤；如乖其志好者，雖王公大人，終不屈從。`杜預注左傳曰「大人謂在位者」也。`常歎曰：「死生有命，富貴在天。其有知我，雖胡越可親；苟不相識，從物何益？」`前書鄒陽上書曰「意合則胡越為兄弟」也。`

仕郡為綱紀，以能出守外黃令。吏有受賕者，即論殺之。或譏升守領一時，何足趨明威戮乎？`趨，急也，讀曰促。`對曰：「昔仲尼暫相，誅齊之侏儒，手足異門而出，故能威震強國，反其侵地。`侏儒，短人，能為俳優也。穀梁傳曰：「魯定公與齊侯會于頰谷，兩君就壇，齊人鼓譟而起，欲以執魯君。孔子歷階而上，不盡一等。曰：『兩君合好，夷狄之人何為來？』齊侯逡巡而謝曰：『寡人之過也。』罷會，齊人使優施舞於魯君之幕下。孔子曰：『笑國君者罪當死！』使司馬行法焉，首足異門而出。齊人乃歸魯鄆、讙、龜陰之田。」`君子仕不為己，職思其憂，`詩唐風曰：「無以太康，職思其憂。」職，主也。君子之居位，當思盡忠，不為己身。`豈以乆近而異其度哉？」遇黨錮去官，後竟見誅，年四十九。著賦、誄、頌、碑、書，凡六十篇。

趙壹字元叔，漢陽西縣人也。體貌魁梧，`魁梧，壯大之貌。`身長九尺，美須豪眉，望之甚偉。而恃才倨傲，為鄉黨所擯，乃作解擯。`擯，斥也。`後屢抵罪，幾至死，友人救得免。壹乃貽書謝恩曰：

　　昔原大夫贖桑下絕氣，傳稱其仁；`原大夫謂趙衰之子盾，謚曰宣。呂氏春秋曰：「趙宣孟將之絳，見骫桑之下有卧餓人，宣孟與脯二朐，拜受之，不敢食，問其故，曰：『臣有母，持以遺之。』宣孟更賜之脯二束，遂去。」贖即續也。骫，古委字也。`秦越人還虢太子結脈，世著其神。`扁鵲姓秦，名越人。過虢，虢太子死。扁鵲曰：「臣能生之。若太子病，所謂尸蹶也。」乃使弟子子陽厲鍼砥石，以取三陽五會。有閒，太子蘇。見史記。`設曩之二人不遭仁遇神，則結絕之氣竭矣。然而糒脯出乎車軨，`說文：「軨，車輜閒橫木。」`鍼石運乎手爪。`古者以砭石為鍼。凡鍼之法，右手象天，左手法地，彈而怒之，搔而下之，此運手爪也。砭音必廉反。`今所賴者，非直車軨之糒脯，手爪之鍼石也。乃收之於斗極，還之於司命，`禮記曰：「祭司命。」鄭玄注云：「文昌中星。」`使乾皮復含血，枯骨復被肉，允所謂遭仁遇神，真所宜傳而著之。余畏禁，不敢班班顯言，`班班，明貌。`竊為窮鳥賦一篇。其辭曰：

　　有一窮鳥，戢翼原野。罼網加上，機穽在下，`禮記曰：「羅網畢翳。」鄭玄注云：「小而柄長謂之罼。」機，捕獸機檻也。穽，穿地陷獸。`前見蒼隼，後見驅者，繳彈張右，`繳，以縷係箭而射者也。`羿子彀左，`羿子謂羿也。淮南子曰：「堯時十日並出，命羿仰射十日，中其九烏，皆死，墯其羽翼。」彀，引弓也。`飛丸激矢，交集于我。思飛不得，欲鳴不可，舉頭畏觸，搖足恐墯。內獨怖急，乍冰乍火。幸賴大賢，我矜我憐，昔濟我南，今振我西。`西，協韻音先。`鳥也雖頑，猶識密恩，內以書心，外用告天。天乎祚賢，歸賢永年，且公且侯，子子孫孫。

又作刺世疾邪賦，以舒其怨憤。曰：

　　伊五帝之不同禮，三王亦又不同樂，數極自然變化，非是故相反駮。`禮記曰：「五帝殊時，不相沿樂，三王異代，不相襲禮。樂極則憂，禮粗則偏矣。」`德政不能救世溷亂，賞罰豈足懲時清濁？春秋時禍敗之始，戰國愈復增其荼毒。`尚書曰：「罹其凶害，不忍荼毒。」孔注云：「荼毒，苦也。」`秦、漢無以相踰越，乃更加其怨酷。寧計生民之命，唯利己而自足。

于茲迄今，情偽萬方。佞諂日熾，剛克消亡。舐痔結駟，正色徒行。`莊子曰：「宋有曹商者，為宋王使秦，秦王恱之，益車百乘。見莊子，莊子曰：『秦王有病，召醫舐痔者，得車五乘，子豈舐痔邪？何得車之多乎？』」`嫗𡟥名埶，撫拍豪強。`嫗𡟥猶傴僂也。嫗音衣宇反。𡟥音丘矩反。撫拍，相親狎也。`偃蹇反俗，立致咎殃。`偃蹇，驕傲也。`捷懾逐物，日富月昌。`捷，疾也。懾，懼也。急懼逐物，則致富昌。`渾然同惑，孰溫孰涼。邪夫顯進，直士幽藏。

　　原斯瘼之攸興，寔執政之匪賢。女謁掩其視聽兮，近習秉其威權。所好則鑽皮出其毛羽，所惡則洗垢求其瘢痕。雖欲竭誠而盡忠，路絕嶮而靡緣。九重旣不可啟，又羣吠之狺狺。`楚辭曰：「豈不思夫君兮？君之門以九重。猛犬狺狺以迎吠，關梁閉而不通。」狺音銀。`安危亡於旦夕，肆嗜慾於目前。奚異涉海之失杝，積薪而待燃。`杝可以正船也，音徒我反。前書賈誼曰：「措火積薪之下而寢其上，火未及燃而謂之安。當今之埶，何以異此？」`榮納由於閃揄，孰知辨其蚩妍。`閃揄，傾佞之貌也。行傾佞者則享榮寵而見納用。揄音輸。`故法禁屈撓於埶族，恩澤不逮於單門。寧飢寒於堯舜之荒歲兮，不飽暖於當今之豐年。乘理雖死而非亡，違義雖生而匪存。

　　有秦客者，乃為詩曰：河清不可俟，人命不可延。`左傳曰：「俟河之清，人壽幾何？」言人壽促，河清遲也。`順風激靡草，富貴者稱賢。文籍雖滿腹，不如一囊錢。伊優北堂上，抗髒倚門邊。`伊優，屈曲佞媚之貌。抗髒，高亢婞直之貌也。佞媚者見親，故昇堂；婞直者見棄，故倚門。髒音葬。`

　　魯生聞此辭，繫而作歌曰：`秦客、魯生，皆寓言也。`埶家多所宜，欬唾自成珠。被褐懷金玉，蘭蕙化為芻。`老子曰：「被褐懷玉。」言處卑賤而懷德義也。楚辭曰「蘭芷變而不芳，荃蕙化而為茅」也。`賢者雖獨悟，所困在羣愚。且各守爾分，勿復空馳驅。哀哉復哀哉，此是命矣夫！

光和元年，舉郡上計到京師。是時司徒袁逢受計，計吏數百人皆拜伏庭中，莫敢仰視，壹獨長揖而已。逢望而異之，令左右往讓之，曰：「下郡計吏而揖三公，何也？」對曰：「昔酈食其長揖漢王，今揖三公，何遽怪哉？」`前書酈食其初見高祖，長揖不拜，因說高祖，高祖引之上坐。左傳曰：「豈不遽止。」杜預注曰：「遽，畏懼。」`逢則斂衽下堂，執其手，延置上坐，因問西方事，大恱，顧謂坐中曰：「此人漢陽趙元叔也。朝臣莫有過之者，吾請為諸君分坐。」`分坐，別坐也。`坐者皆屬觀。旣出，往造河南尹羊陟，不得見。壹以公卿中非陟無足以託名者，乃日往到門，陟自強許通，`陟意未許通壹，以壹數至門，故自勉強許通之。`尚卧未起，壹逕入上堂，遂前臨之，曰：「竊伏西州，承高風舊矣，`前書雋不疑見暴勝之曰：「竊伏海濵，承暴公子舊矣。」舊，乆也。`乃今方遇而忽然，`謂死也。`柰何命也！」因舉聲哭，門下驚，皆奔入滿側。陟知其非常人，乃起，延與語，大竒之。謂曰：「子出矣。」陟明旦大從車騎奉謁造壹。`奉謁，通名也。`時諸計吏多盛飾車馬帷幕，而壹獨柴車草屏，`韓詩外傳曰，周子高對齊景公：「臣賴君之賜，疏食惡肉可得而食，駑馬柴車可得而乘。」柴車，弊惡之車也。`露宿其傍，延陟前坐於車下，左右莫不歎愕。陟遂與言談，至熏夕，極歡而去，執其手曰：「良璞不剖，必有泣血以相明者矣！」`琴操曰：「卞和得玉璞，以獻楚懷王。使樂正子占之，言非玉。以其欺謾，斬其一足。懷王死，子平王立，和復抱其璞而獻之。平王復以為欺，斬其一足。平王死，和復獻，恐復見斷，乃抱其玉而哭荊山之中，晝夜不止，涕盡繼之以血。」`陟乃與袁逢共稱薦之。名動京師，士大夫想望其風采。

及西還，道經弘農，過候太守皇甫規，門者不即通，壹遂遁去。門吏懼，以白之。規聞壹名大驚，乃追書謝曰：「蹉跌不面，企德懷風，虛心委質，為日乆矣。側聞仁者愍其區區，兾承清誨，以釋遙悚。今旦外白有一尉兩計吏，不道屈尊門下，`尊謂壹也，敬之故號為尊。`更啟乃知已去。如印綬可投，夜豈待旦。惟君明叡，平其夙心。寧當慢慠，加於所天。`平，恕也。尊敬壹，故謂為所天。`事在悖惑，不足具責。儻可原察，追脩前好，則何福如之！謹遣主簿奉書。下筆氣結，汗流竟趾。」壹報曰：「君學成師範，縉紳歸慕，仰高希驥，歷年滋多。`詩曰：「高山仰止，景行行止。」法言曰：「希驥之馬，亦驥之乘；希顏之人，亦顏之徒。」希，慕也。`旋轅兼道，渴於言侍，沐浴晨興，昧旦守門，實望仁兄，昭其懸遟。`懸心遟仰之。`以貴下賤，握髮垂接，`易曰：「以貴下賤，大得人也。」史記曰：「周公一沐三握髮，以接天下之士。」`高可敷翫墳典，起發聖意，下則抗論當世，消弭時災。豈悟君子，自生怠倦，失恂恂善誘之德，同亡國驕惰之志！`論語曰：「夫子恂恂然善誘人。」恂恂，恭順貌。`蓋見機而作，不俟終日，`易繫辭曰：「君子見機而作，不俟終日。」`是以夙退自引，畏使君勞。`詩曰：「大夫夙退，無使君勞。」蓋斷章以取義。`昔人或歷說而不遇，或思士而無從，皆歸之於天，不尤於物。`歷說謂孔丘也。論語孔子曰：「不怨天，不尤人，下學而上達，知我者其天乎！」馬融注云：「孔子不用於時，而不怨天；人不知己，亦不尤人也。」思士謂孟軻也。孟軻欲見魯平公，臧倉譖之。孟軻曰：「余之不遇魯侯，天也，臧氏之子焉能令余不遇哉？」見孟子。`今壹自譴而已，豈敢有猜！仁君忽一匹夫，於德何損？而遠辱手筆，追路相尋，誠足愧也。壹之區區，曷云量己，其嗟可去，謝也可食，`曷，何也。言區區之心，不量己而至君門。禮記曰：「齊大飢，黔敖為食於路以待餓者，有蒙袂戢屨貿貿而來。曰：『嗟來食。』曰：『余唯不食嗟來之食，以至於斯。』從而謝之，不食而死。仲尼曰：『其嗟也可去，其謝也可食。』」`誠則頑薄，實識其趣。但關節疢動，膝炙塊潰，`人有四關十二節。`請俟它日，乃奉其情。輒誦來貺，永以自慰。」遂去不顧。

州郡爭致禮命，十辟公府，並不就，終於家。初袁逢使善相者相壹，云「仕不過郡吏」，竟如其言。

著賦、頌、箴、誄、書、論及雜文十六篇。

劉梁字曼山，一名岑，東平寧陽人也。`寧陽，縣，故城在今兖州龔丘縣南。`梁宗室子孫，而少孤貧，賣書於市以自資。

常疾世多利交，以邪曲相黨，乃著破羣論。時之覽者，以為「仲尼作春秋，亂臣知懼，`孟子曰：「孔子成春秋，亂臣賊子懼」也。`今此論之作，俗士豈不愧心」。其文不存。

又著辯和同之論。其辭曰：

　　夫事有違而得道，有順而失義，有愛而為害，有惡而為美。其故何乎？蓋明智之所得，闇偽之所失也。是以君子之於事也，無適無莫，必考之以義焉。`論語曰：「君子之於天下也，無適也，無莫也，義之與比。」`

　　得由和興，失由同起，故以可濟否謂之和，好惡不殊謂之同。春秋傳曰：「和如羹焉，酸苦以劑其味，`左傳「劑」作「齊」。爾雅曰：「劑，剪齊也。」音子隨反。今人相傳劑音在計反。`君子食之以平其心。同如水焉，若以水濟水，誰能食之？琴瑟之專一，誰能聽之？」`左傳晏子對齊景公辭也。`是以君子之行，周而不比，`忠信為周，阿黨為比。`和而不同，以救過為正，以匡惡為忠。經曰：「將順其美，匡救其惡，則上下和睦能相親也。」

　　昔楚恭王有疾，召其大夫曰：「不穀不德，少主社稷。`楚恭王名審。左傳楚王曰：「生十年而喪先君。」故云少主社稷。`失先君之緒，覆楚國之師，`緒，業也。謂鄢陵之戰，為晉所敗。`不穀之罪也。若以宗廟之靈，得保首領以歿，請為靈若厲。」大夫許諸。`謚法：「亂而不損曰靈，殺戮不辜曰厲。」左傳曰：「『大夫擇焉。』莫對，及五命，乃許之。」諸，之也。`及其卒也，子囊曰：「不然。`子囊，楚令尹名也。`夫事君者，從其善，不從其過。赫赫楚國，而君臨之，撫正南海，訓及諸夏，其寵大矣。`寵，榮也。`有是寵也，而知其過，可不謂恭乎！」大夫從之。`謚法：「旣過能改曰恭。」案：此楚語之文。`此違而得道者也。及靈王驕淫，暴虐無度，芋尹申亥從王之欲，以殯於乾溪，殉之二女。此順而失義者也。`國語楚靈王子圍為章華之臺，伍舉對曰：「君為此臺，國人罷焉，財用盡焉，年穀敗焉，數年乃成。」左傳芋尹申亥，申無宇之子也。乾溪之役，申亥曰：「吾父再干王命，王不誅，惠孰大焉。」乃求王，遇諸棘闈，以王歸。王縊，申亥以其二女殉而葬之也。`鄢陵之役，晉楚對戰，陽穀獻酒，子反以斃。此愛而害之者也。`淮南子云，楚恭王與晉人戰於鄢陵，戰酣，恭王傷。司馬子反渴而求飲，豎陽穀奉酒而進之。子反之為人也，嗜酒，而甘之，不能絕於口，遂醉而卧。恭王欲復戰，使人召子反，子反辭以疾。王駕而往之，入幄中而聞酒臭，恭王大怒，斬子反以為戮。`臧武仲曰：「孟孫之惡我，藥石也；季孫之愛我，美疢也。疢毒滋厚，石猶生我。」此惡而為美者也。`武仲，臧孫紇也。左傳孟孫死，臧孫入哭甚哀，多涕。出，其御曰：「孟孫之惡子也而哀如是，季孫若死，其若之何？」臧孫曰：「季孫之愛我，疾疢也，孟孫之惡我，藥石也。美疢不如惡石。夫石猶生我，疢之美，其毒滋多。」言石能除己疾也。`孔子曰：「智之難也！有臧武仲之智，而不容於魯國。抑有由也，作不順而施不恕也。」`季武子無適子，公彌長，悼子少，武子愛悼子，欲立之。訪於申豐，曰：「不可。」訪於臧紇，曰：「飲我酒，吾為子立之。」季氏飲大夫酒，臧紇為客，旣獻，臧孫命北面重席，新樽絜之，召悼子降逆之，大夫皆起，悼子乃立。季氏以公彌為馬正。其後公彌立，孟孫羯與共構臧紇於季氏，臧紇奔齊。齊侯將與臧紇田，臧孫聞之，見齊侯，與之言伐晉。對曰：「多則多矣，抑君似鼠。鼠晝伏夜動，不穴於寢廟，畏人故也。今君聞晉之亂而後作焉，寧將事之，非鼠如何？」乃不與田。注曰「紇知齊侯將敗，不欲受其邑，故以比鼠，欲使怒而止」也。見左傳。`蓋善其知義，譏其違道也。

　　夫知而違之，偽也；不知而失之，闇也。闇與偽焉，其患一也。患之所在，非徒在智之不及，又在及而違之者矣。故曰「智及之仁不能守之，雖得之，必失之」也。`論語之文。`夏書曰：「念茲在茲，庶事恕施。」忠智之謂矣。`茲，此也。念此事也，在此身也。言行事當常念如在己身也。庶，衆也。言衆事恕己而施行，斯可謂忠而有智矣。`

　　故君子之行，動則思義，不為利回，不為義疚，`左傳曰：「君子動則思禮，行則思義，不為利回，不為義疚。」杜預注云：「回，邪也。疚，病也。」`進退周旋，唯道是務。苟失其道，則兄弟不阿；苟得其義，雖仇讎不廢。故解狐蒙祁奚之薦，二叔被周公之害，`左傳曰，晉祁奚請老，晉侯問嗣焉，稱解狐，其讎也。`勃鞮以逆文為成，`勃鞮，晉寺人，名披。左傳晉獻公使寺人披伐公子重耳於蒲，披斬其袪。及文公歸國，呂甥、郤芮將焚公宮而殺文公，寺人披以呂、郤之難告之。言初雖逆文公，後竟成之也。`傅瑕以順厲為敗，`左傳言鄭厲公為祭仲所逐，後侵鄭及大陵，獲鄭大夫傅瑕。傅瑕曰：「苟舍我，吾請納子。」厲公與之盟而赦之。傅瑕殺鄭子而納厲公，厲公遂殺傅瑕也。`管蘇以憎忤取進，申侯以愛從見退，考之以義也。`新序曰：「楚恭王有疾，告諸大夫曰：『管蘇犯我以義，違我以禮，與處不安，不見不思，然而有得焉。吾死之後，爵之於朝。申侯伯順吾所欲，行吾所樂，與處則安，不見則思，然未甞有得焉。必速遣之。』」`故曰：「不在逆順，以義為斷；不在憎愛，以道為貴。」禮記曰：「愛而知其惡，憎而知其善。」考義之謂也。

桓帝時，舉孝廉，除北新城長。`北新城屬涿縣。`告縣人曰：「昔文翁在蜀，道著巴漢，`前書文翁為蜀郡太守，興起學校，比於齊、魯也。`庚桑瑣隷，風移碨磥。`瑣，碎也。莊子曰：「老聃之役有庚桑楚者，偏得老聃之道，以北居碨磥之山，居三年，碨壘大穰。碨壘之人相與言曰：『庚桑子之始來，吾洒然異之；今吾日計之不足，歲計之有餘，庶幾其聖人乎！』」碨音猥。磥音盧罪反。`吾雖小宰，猶有社稷，`論語曰：「子路將使子羔為費宰，曰：『有民人焉，有社稷焉。』」`苟赴期會，理文墨，豈本志乎！」乃更大作講舍，延聚生徒數百人，朝夕自往勸誡，身執經卷，試策殿最，儒化大行。此邑至後猶稱其敎焉。

特召入拜尚書郎，累遷。後為野王令，未行。光和中，病卒。

孫楨，亦以文才知名。`魏志楨字公幹，為司空軍謀祭酒，五官郎將文學，與徐幹、陳琳、阮瑀、應瑒俱以章知名，轉為平原侯庶子。`

邊讓字文禮，陳留浚儀人也。少辯博，能屬文。作章華賦，雖多淫麗之辭，而終之以正，亦如相如之諷也。`章華臺，解見馮衍傳。楊雄曰：「詞人之賦麗以淫。」司馬相如作上林賦「發倉廩以救貧窮，補不足，恤鰥寡，存孤獨，出德號，省刑罰」，此為諷也。`其辭曰：

　　楚靈王旣遊雲夢之澤，息於荊臺之上。前方淮之水，左洞庭之波，`洞庭湖在今岳州西南。`右顧彭蠡之隩，南眺巫山之阿。`說苑曰：「楚昭王欲之荊臺遊，司馬子綦進諫曰：『荊臺之遊，左洞庭之波，右彭蠡之水，南望獵山，下臨方淮，其地使人遺老而忘死也。王不可遊也。』」巫山在夔州巫山縣東。`延目廣望，騁觀終日。顧謂左史倚相曰：「盛哉斯樂，可以遺老而忘死也！」`說苑，此並司馬子綦諫昭王之言。`於是遂作章華之臺，築乾谿之室，`史記曰，靈王次於乾谿，樂乾谿不能去。`窮木土之技，單珍府之實，舉國營之，數年乃成。`技，巧也。單，盡也。國語楚靈王為章華之臺，與伍舉升焉。曰：「臺美夫！」對曰：「國君安人以為樂，今君為此臺也，國人罷焉，財用盡焉，年穀敗焉，百姓煩焉，軍國苦之，數年乃成。」`設長夜之淫宴，作北里之新聲。`史記曰，紂為酒池肉林，使男女裸而相逐其閒，為長夜之飲。使師涓作新聲，北里之舞，靡靡之樂也。`於是伍舉知夫陳、蔡之將生謀也。`陳蔡二國，先為楚所滅也。`乃作斯賦以諷之：

　　胄高陽之苗胤兮，承聖祖之洪澤。`胄，胤也。高陽，帝顓頊也。帝系曰：「顓頊娶於滕隍氏女而生老童，是為楚先。」楚詞曰：「帝高陽之苗裔兮。」`建列藩於南楚兮，等威靈於二伯。`老童之後鬻熊，事周文王，早卒。至孫熊繹，周成王時封於楚。其後子孫隆盛，與齊、晉爭強。二伯，齊桓、晉文也。`超有商之大彭兮，越隆周之兩虢。`國語曰：「商伯大彭、豕韋。」左傳曰「虢仲、虢叔，王季之穆」也。`達皇佐之高勳兮，馳仁聲之顯赫。`皇佐謂鬻熊佐文王也。左傳曰：「楚自克庸以來，其君無日不討國人而訓之，于人生之不易，禍至之無日，戒懼之不可以怠。」此馳仁聲也。`惠風春施，神武電斷，華夏肅清，五服攸亂。`謂靈王承先世仁惠之風，如春普施。神武威稜，如電雷之斷決也。五服，甸、侯、綏、要、荒也。亂，理也。`旦垂精於萬機兮，夕回輦於門館。設長夜之歡飲兮，展中情之嬿婉。`嬿，安也。婉，美也。婉，協韻音於願反。`竭四海之妙珍兮，盡生人之秘玩。

　　爾乃攜窈窕，從好仇，`窈窕，幽閑也。仇，匹也。毛詩曰：「窈窕淑女，君子好仇。」`徑肉林，登糟丘，`史記紂作糟丘酒池，懸肉以為林也。`蘭肴山竦，椒酒淵流。`蘭肴，芳若蘭也。椒酒，置椒酒中也。楚詞曰：「蕙肴兮蘭籍，桂酒兮椒漿。」`激玄醴於清池兮，靡微風而行舟。登瑤臺以回望兮，兾彌日而消憂。`彌，終也。楚辭曰：「望瑤臺而偃蹇。」`於是招宓妃，命湘娥，`宓妃，洛水之神女也。湘娥，堯之二女娥皇、女英，湘水之神也。`齊倡列，鄭女羅。`楚辭曰：「二八齊容起鄭舞。」`揚激楚之清宮兮，展新聲而長歌。`激楚，曲名也。淮南子曰：「激楚結風。」`繁手超於北里，妙舞麗於陽阿。`左傳曰：「繁手淫聲，慆堙心耳，乃忘和平。」陽阿，解見馬融傳。`金石類聚，絲竹羣分。被輕袿，曳華文，`方言曰：「袿謂之裾。」釋名曰：「婦人上服謂之袿。」`羅衣飄颻，組綺繽紛。`組，綬也。綺，綾也。`縱輕軀以迅赴，若孤鵠之失羣；振華袂以逶迤，若遊龍之登雲。於是歡嬿旣洽，長夜向半，琴瑟易調，繁手改彈，清聲發而響激，微音逝而流散。振弱支而紆繞兮，若綠繁之垂幹，忽飄颻以輕逝兮，似鸞飛於天漢。舞無常態，鼓無定節，尋聲響應，修短靡跌。`跌，蹉也。`長袖奮而生風，清氣激而繞結。`歌聲激發，縈繞纏結。`爾乃妍媚遞進，巧弄相加，俯仰異容，忽兮神化。`化，協韻音花。`體迅輕鴻，榮曜春華，進如浮雲，退如激波。雖復柳惠，能不咨嗟！`柳下惠，展季也。家語曰：「柳下惠嫗不逮門之女，國人不稱其亂，言其貞也。」`於是天河旣回，淫樂未終，清籥發徵，激楚揚風。`籥如笛，六孔。`於是音氣發於絲竹兮，飛響軼於雲中。比目應節而雙躍兮，`比目魚一名鰈，一名王餘，不比不行，今江東呼為板魚。韓詩外傳曰：「伯牙鼓琴，游魚出聽。」`孤雌感聲而鳴雄。`枚乘七發曰：「暮則羈雌迷鳥宿焉。」羈雌，孤雌也。`美繁手之輕妙兮，嘉新聲之彌隆。於是衆變已盡，羣樂旣考。`考，成也。`歸乎生風之廣夏兮，脩黃軒之要道。`黃帝軒轅氏得房中之術於玄女，握固吸氣，還精補腦，可以長生。說苑雍門周說孟甞君曰：「廣夏邃房下，羅帷來清風。」`攜西子之弱腕兮，援毛嬪之素肘。`西子，西施也。越絕書曰：「越王句踐得採薪二女西施、鄭旦，以獻吳王」毛嬪，毛嬙也。莊子曰：「毛嬙麗姬，人之美者。」`形便娟以嬋媛兮，若流風之靡草。`淮南子曰：「今舞者便娟若秋葯被風。」葯，白芷也。`美儀操之姣麗兮，忽遺生而忘老。

　　爾乃清夜晨，妙技單，收尊俎，徹鼓盤。`張衡七盤賦曰「歷七盤而屣躡」也。`惘焉若酲，撫劔而歎。`酲，酒病也。`慮理國之須才，悟稼穡之艱難。美呂尚之佐周，善管仲之輔桓。將超世而作理，焉沈湎於此歡！於是罷女樂，墮瑤臺。思夏禹之卑宮，慕有虞之土階。`墨子曰：「虞舜土階三尺，茅茨不剪。」`舉英竒於仄陋，拔髦秀於蓬萊。`蓬蒿草萊之閒也。爾雅曰：「髦，俊也。」`君明哲以知人，官隨任而處能。`能，協韻音乃來反。`百揆時叙，庶績咸熙。諸侯慕義，不召同期。`尚書武王伐紂，八百諸侯不期而至。`繼高陽之絕軌，崇成、莊之洪基。`史記楚成王布德施惠，結舊好於諸侯，使人獻於天子。莊王，成王孫也。納伍舉、蘇縱之諫，罷淫樂，聽國政，所誅數百人，所進數百人，國人大恱。`雖齊桓之一匡，豈足方於大持？`穀梁傳曰：「齊桓公為陽穀之會，一匡天下。」匡，正也。`爾乃育之以仁，臨之以明。致虔報於鬼神，盡肅恭乎上京。`言楚尊事周室。`馳淳化於黎元，永歷世而太平。

大將軍何進聞讓才名，欲辟命之，恐不至，詭以軍事徵召，旣到，署令史，`續漢志曰：「大將軍下有令史及御史屬三十一人。」`進以禮見之。讓善占射，能辭對，時賔客滿堂，莫不羨其風。府掾孔融、王朗並修刺候焉。`朗字景興，魏志有傳。`

議郎蔡邕深敬之，以為讓宜處高任，乃薦於何進曰：「伏惟幕府初開，博選清英，華髮舊德，並為元龜。`華髮，白首也。元龜所以知吉凶。尚書曰：「格人元龜。」`雖振鷺之集西雍，濟濟之在周庭，無以或加。`韓詩曰：「振鷺于飛，于彼西雍。」薛君章句曰：「鷺，絜白之鳥也。西雍，文王辟雍也。言文王之時，辟雍學士皆絜白之人也。」又曰：「濟濟多士，文王以寧。」`竊見令史陳留邊讓，天授逸才，聦明賢智。髫齓夙孤，不盡家訓。`髫，翦髮為鬌也。齓，毀齒也。`及就學廬，便受大典，初涉諸經，見本知義，授者不能對其問，章句不能逮其意。心通性達，口辯辭長。非禮不動，非法不言。若處狐疑之論，定嫌審之分，經典交至，撿括參合，衆夫寂焉，莫之能奪也。使讓生在唐、虞，則元、凱之次，運值仲尼，則顏、冉之亞，豈徒俗之凡偶近器而已者哉！階級名位，亦宜超然，若復隨輩而進，非所以章瓌偉之高價，昭知人之絕明也。傳曰：『函牛之鼎以亨雞，多汁則淡而不可食，少汁則熬而不可熟。』`莊子曰：「函牛之鼎沸，蟻不得措一足焉。」呂氏春秋曰，白圭對魏王曰「市丘之鼎以亨雞，多洎之則淡不可食，少洎之則焦而不熟」也。函，容也。洎，汁也。`此言大器之於小用，固有所不宜也。邕竊悁邑，`悁邑，憂憤也。`怪此寶鼎未受犧牛大羹之和，乆在煎熬臠割之閒，願明將軍回謀垂慮，裁加少納，貢之機密，展之力用。`展，陳也。`若以年齒為嫌，則顏回不得貫德行之首，子竒終無理阿之功。`說苑曰：「子竒年十八為阿宰，有善績。」`苟堪其事，古今一也。」

讓後以高才擢進，屢遷，出為九江太守，不以為能也。

初平中，王室大亂，讓去官還家。恃才氣，不屈曹操，多輕侮之言。建安中，其鄉人有搆讓於操，操告郡就殺之。文多遺失。

酈炎字文勝，范陽人，酈食其之後也。炎有文才，解音律，言論給捷，`給，敏也。`多服其能理。靈帝時，州郡辟命，皆不就。有志氣，作詩二篇曰：

　　大道夷且長，窘路狹且促。`窘，迫也。`脩翼無卑栖，遠趾不步局。舒吾陵霄羽，奮此千里足。超邁絕塵驅，倏忽誰能逐。賢愚豈常類，稟性在清濁。富貴有人籍，貧賤無天錄。`富貴者為人所載於典籍也，貧賤者不載於天錄。天錄謂若蕭、曹見名於圖書。`通塞苟由己，志士不相卜。`言通塞苟若由己，則志士不須相卜也。故蔡澤謂唐舉曰：「富貴吾自取之，所不知者壽也。」`陳平敖里社，`　陳平為里社宰，分肉均。里中曰：「善哉陳孺子之為宰也！」曰：「使平宰天下亦猶是。」見前書。`韓信釣河曲。`韓信家貧無行，不得為吏，釣於淮陰城下。河者，水之總名也。`終居天下宰，食此萬鍾祿。`大斛四斗曰鍾。`德音流千載，功名重山岳。

　　靈芝生河洲，動搖因洪波。蘭榮一何晚，嚴霜瘁其柯。哀哉二芳草，不植太山阿。文質道所貴，遭時用有嘉。絳、灌臨衡宰，謂誼崇浮華。賢才抑不用，遠投荊南沙。`賈誼欲革漢土德，改定律令，絳侯周勃及灌嬰共毀之，文帝以誼為長沙太傅。見前書。`抱玉乘龍驥，不逢樂與和。`伯樂、卞和。`安得孔仲尼，為世陳四科！`謂德行、政事、文學、言語也。`

炎後風病慌忽。性至孝，遭母憂，病甚發動。妻始產而驚死，妻家訟之，收繫獄。炎病不能理對，熹平六年，遂死獄中，時年二十八。尚書盧植為之誄讚，以昭其懿德。

侯瑾字子瑜，敦煌人也。少孤貧，依宗人居。性篤學，恒傭作為資，暮還輒𤓉柴以讀書。`𤓉，古「然」字。`常以禮自牧，`易曰：「卑以自牧。」牧，養也。`獨處一房，如對嚴賔焉。州郡累召，公車有道徵，並稱疾不到。作矯世論以譏切當時。而徙入山中，覃思著述。`覃，靜也。`以莫知於世，故作應賔難以自寄。又案漢記撰中興以後行事，為皇德傳三十篇，行於世。餘所作雜文數十篇，多亡失。河西人敬其才而不敢名之，皆稱為侯君云。

高彪字義方，吳郡無錫人也。`無錫，今常州縣。`家本單寒，至彪為諸生，遊太學。有雅才而訥於言。甞從馬融欲訪大義，融疾不獲見，乃覆刺遺融書曰：「承服風問，`風問，風猷令問。`從來有年，故不待介者而謁大君子之門，兾一見龍光，以叙腹心之願。`毛詩曰：「旣見君子，為龍為光。」龍，寵也。`不圖遭疾，幽閉莫啟。昔周公旦父文兄武，九命作伯，以尹華夏，猶揮沐吐餐，垂接白屋，`白屋，匹夫也。`故周道以隆，天下歸德。公今養痾傲士，故其宜也。」融省書慙，追謝還之，彪逝而不顧。

後郡舉孝廉，試經第一，除郎中，校書東觀，數奏賦、頌、竒文，因事諷諫，靈帝異之。

時京兆第五永為督軍御史，使督幽州，百官大會，祖餞於長樂觀。議郎蔡邕等皆賦詩，彪乃獨作箴曰：「文武將墜，乃俾俊臣。`俾，使也。`整我皇綱，董此不虔。`董，正也。`古之君子，即戎忘身。`易曰：「不利即戎。」司馬穰苴曰：「將受命之日忘其家，援枹鼓即忘其身。」`明其果毅，尚其桓桓。`左傳曰：「殺敵為果，致果為毅。」尚書曰：「勗哉夫子，尚桓桓。」桓桓，武貌。`呂尚七十，氣冠三軍，詩人作歌，如鷹如鸇。`太公年七十遇文王。毛詩曰：「惟師尚父，時惟鷹揚。」`天有太一，五將三門；`太一式：「凡舉事皆欲發三門，順五將。」發三門者，開門、休門、生門。五將者，天目、文昌等。`地有九變，丘陵山川；`孫子九變篇曰：「用兵有散地，有輕地，有爭地，有交地，有衢地，有重地，有汜地，有圍地，有死地。諸侯自戰其地，為散地。入人之地而不深，為輕地。我得則利，彼得亦利者，為爭地。我可以往，彼可以來，為交地。諸侯之地三屬，先至而得衆，為衢地。入人地深，倍城邑多，為重地。行山林，阻沮澤，難行之道，為汜地。所由入者隘，所從歸者少，彼寡可以擊吾衆者，為圍地。疾戰則存，不疾戰則亡，為死地。通九變之利，知用兵矣。」`人有計策，六竒五間：`陳平凡六出竒策。孫子曰：「用閒有五，有因閒，有內閒，有反閒，有死閒，有生閒。五閒俱起，莫知其道，是謂神紀，人君之寶也。因閒者，因其鄉人而用之也。內閒者，因其官人而用之也。反閒者，因其敵閒而用之也。死閒者，為誑事於外，令吾閒知之而得於敵者也。生閒者，反報者也。」`揔茲三事，謀則咨詢。`揔天、地、人之事而詢謀於衆。`無曰己能，務在求賢，淮陰之勇，廣野是尊。`臣賢案：前書韓信破趙，得廣武君李左車，解其縛而師事之。而此作「廣野」。案廣野君酈食其，無韓信師事處，蓋誤也。`周公大聖，石碏純臣，以威克愛，以義滅親。`周公誅管、蔡，石碏殺其子厚也。剋，勝也。前書孫寶曰：「周公上聖，邵公大賢。」尚書曰：「威克厥愛，允濟。」左傳曰：「石碏純臣也。大義滅親，其是之謂乎！」`勿謂時險，不正其身。勿謂無人，莫識己真。忘富遺貴，福祿乃存。枉道依合，復無所觀。`曲道以合時者，不足觀也。`先公高節，越可永遵。佩藏斯戒，以厲終身。」邕等甚美其文，以為莫尚也。

後遷內黃令，帝勑同僚臨送，祖於上東門，`洛陽城東面北頭門。`詔東觀畫彪像以勸學者。彪到官，有德政，上書薦縣人申徒蟠等。病卒於官，文章多亡。

子岱，亦知名。

張超字子並，河閒鄚人也，`今瀛州鄚縣。`留侯良之後也。有文才。靈帝時，從車騎將軍朱儁征黃巾，為別部司馬。著賦、頌、碑文、薦、檄、牋、書、謁文、嘲，凡十九篇。超又善於草書，妙絕時人，世共傳之。

禰衡字正平，平原般人也。`般，縣，故城在今德州平昌縣東。般音卜滿反。`少有才辯，而尚氣剛傲，好矯時慢物。興平中，避難荊州。建安初，來遊許下。始達潁川，乃陰懷一刺，旣而無所之適，至於刺字漫滅。是時許都新建，賢士大夫四方來集。或問衡曰：「盍從陳長文、司馬伯達乎？」`陳羣字長文。司馬朗字伯達，河內溫人。`對曰：「吾焉能從屠沽兒耶！」又問：「荀文若、趙稚長云何？」`趙為盪寇將軍，見魏志。`衡曰：「文若可借面弔喪，稚長可使監厨請客。」`典略曰：「衡見荀儀容但有貌耳，故可弔喪。趙有腹大，健噉肉，故可監厨也。」`唯善魯國孔融及弘農楊脩。常稱曰：「大兒孔文舉，小兒楊德祖。餘子碌碌，莫足數也。」融亦深愛其才。

衡始弱冠，而融年四十，遂與為交友。上疏薦之曰：「臣聞洪水橫流，帝思俾乂，`孟子曰：「堯時洪水橫流，氾濫於天下。」尚書帝曰：「咨，湯湯洪水方割，有能俾乂」。俾，使也。乂，理也。`旁求四方，以招賢俊。`尚書曰：「旁求天下。」`昔孝武繼統，將弘祖業，疇咨熈載，羣士響臻。`尚書帝堯曰：「疇咨若時登庸。」又曰：「有能奮庸熈帝之載。」疇，誰也。熈，廣也。載，事也。`陛下叡聖，纂承基緒，遭遇戹運，勞謙日昃。`易曰：「勞謙君子有終吉。」尚書敘文王德曰：「自朝至于日中昃，不遑暇食。」言不敢懈怠也。`惟岳降神，異人並出。`毛詩曰：「惟岳降神，生甫及申。」公孫弘傳贊曰：「異人並出。」`竊見處士平原禰衡，年二十四，字正平，淑質貞亮，英才卓礫。初涉蓺文，升堂覩奧，目所一見，輒誦於口，耳所瞥聞，不忘於心。性與道合，思若有神。`淮南子曰：「所謂真人者，性合於道也。」`弘羊潛計，安世默識，以衡準之，誠不足怪。`前書曰：「桑弘羊，雒陽賈人子，以心計，年十三為侍中。」又曰：「張安世字子孺，為郎。上行幸河東，甞亡書三篋，詔問莫能知，唯安世識之，具作其事。後購求得書，以相校，無所遺失。」`忠果正直，志懷霜雪，見善若驚，疾惡若讎。`國語楚藍尹亹謂子西曰：「夫闔廬，聞一善言若驚，得一士若賞。」`任座抗行，史魚厲節，殆無以過也。`呂氏春秋魏文侯飲，問諸大夫曰：「寡人何如主也？」任座曰：「君不肖君也。克中山，不以封君之弟，而以封君之子，是以知君不肖君也。」論語孔子曰「直哉史魚，邦有道如矢，邦無道如矢」也。`鷙鳥累伯，不如一鶚。`鄒陽上書之言也。鶚，大鵰也。`使衡立朝，必有可觀。飛辯騁辭，溢氣坌涌，解疑釋結，臨敵有餘。昔賈誼求試屬國，詭係單于；`前書賈誼曰：「何不試以臣為屬國之官，以主匈奴。行臣之計，請必繫單于之頸而制其命。」`終軍欲以長纓，牽致勁越。`前書終軍曰「願受長纓，必羈南越王而致之闕下」也。`弱冠慷慨，前世美之。近日路粹、嚴象，亦用異才擢拜臺郎，衡宜與為比。如得龍躍天衢，振翼雲漢，楊聲紫微，垂光虹蜺，足以昭近署之多士，增四門之穆穆。`尚書曰：「賔於四門，四門穆穆。」`鈞天廣樂，必有竒麗之觀；`史記曰，趙簡子疾，五日不知人，大夫皆懼。醫扁鵲曰：「血脈理也。昔秦穆公如此，七日寤，寤而曰：『我之帝所甚樂。』今主君之疾與之同，不出三日必閒，閒必有言也。」居二日，果寤，語大夫曰「我之帝所甚樂，與百神遊於鈞天，廣樂九奏，其聲動心」也。`帝室皇居，必蓄非常之寶。若衡等輩，不可多得。激楚、楊阿，至妙之容，臺牧者之所貪；`諸本並作「臺牧」，未詳其義。融集作「掌伎」。`飛兔、騕褭，絕足奔放，良、樂之所急。`呂氏春秋曰：「飛兔、騕褭，古駿馬也。」高誘注曰：「日行萬里。」王良、伯樂，善御人也。`臣等區區，敢不以聞。」

融旣愛衡才，數稱述於曹操。操欲見之，而衡素相輕疾，自稱狂病，不肯往，而數有恣言。操懷忿，而以其才名，不欲殺之。聞衡善擊鼓，乃召為鼓史，因大會賔客，閱試音節，諸史過者，皆令脫其故衣，更著岑牟單絞之服。`文士傳曰：「魏太祖欲辱衡，乃令人錄用為鼓史。後至八月朝普天閱試鼓節，作三重閣，列坐賔客，以帛絹制作衣，一岑牟，一單絞及小褌。」通史志曰：「岑牟，鼓角士冑也。」鄭玄注禮記曰：「絞，蒼黃之色也。」`次至衡，衡方為漁陽參撾，蹀𨄌而前，`文士傳曰：「衡擊鼓作漁陽參搥，蹋地來前，躡馺足腳，容態不常，鼓聲甚悲，易衣畢，復擊鼓參搥而去。至今有漁陽參搥，自衡始也。」臣賢案：搥及撾並擊鼓杖也。參撾是擊鼓之法，而王僧孺詩云：「散度廣陵音，參寫漁陽曲。」而於其詩自音云：「參音七紺反。」後諸文人多同用之。據此詩意，則參曲奏之名，則撾字入於下句，全不成文。下云「復參撾而去」，足知「參撾」二字當相連而讀。參字音為去聲，不知何所憑也。參七甘反。`容態有異，聲節悲壯，聽者莫不慷慨。衡進至操前而止，吏訶之曰：「鼓史何不改裝，而輕敢進乎？」衡曰：「諾。」於是先解衵衣，`杜預注左傳曰：「衵，近身衣也。」音女一反。`次釋餘服，裸身而立，徐取岑牟、單絞而著之，畢，復參撾而去，顏色不怍。`怍，羞也。`操笑曰：「本欲辱衡，衡反辱孤。」

孔融退而數之曰：「正平大雅，固當爾邪？」`雅，正也。言大雅君子不當爾。`因宣操區區之意。衡許往。融復見操，說衡狂疾，今求得自謝。操喜，勑門者有客便通，待之極晏。衡乃著布單衣、踈巾，手持三尺梲杖，`說文曰：「梲，大杖也。」音佗結反。`坐大營門，以杖捶地大罵。吏白：外有狂生，坐於營門，言語悖逆，請收案罪。操怒，謂融曰：「禰衡豎子，孤殺之猶雀鼠耳。顧此人素有虛名，遠近將謂孤不能容之，今送與劉表，視當何如。」於是遣人騎送之。臨發，衆人為之祖道，先供設於城南，乃更相戒曰：「禰衡勃虐無禮，今因其後到，咸當以不起折之也。」及衡至，衆人莫肯興，衡坐而大號。衆問其故，衡曰：「坐者為冢，卧者為屍，屍冢之閒，能不悲乎！」

劉表及荊州士大夫先服其才名，甚賔禮之，文章言議，非衡不定。表甞與諸文人共草章奏，並極其才思。時衡出，還見之，開省未周，因毀以抵地。`抵，擲也。`表憮然為駭。`憮然，怪之也，音撫。`衡乃從求筆札，須臾立成，辭義可觀。表大恱，益重之。

後復侮慢於表，表恥不能容，以江夏太守黃祖性急，故送衡與之，祖亦善待焉。衡為作書記，輕重踈密，各得體宜。祖持其手曰：「處士，此正得祖意，如祖腹中之所欲言也。」

祖長子射`射音亦。`為章陵太守，尤善於衡。甞與衡俱遊，共讀蔡邕所作碑文，射愛其辭，還恨不繕寫。衡曰：「吾雖一覽，猶能識之，`識，記也，音志。`唯其中石缺二字為不明耳。」因書出之，射馳使寫碑還校，如衡所書，莫不歎伏。射時大會賔客，人有獻鸚鵡者，射舉巵於衡曰：「願先生賦之，以娛嘉賔。」衡攬筆而作，文無加點，辭采甚麗。

後黃祖在蒙衝舩上，`釋名曰：「外狹而長曰蒙衝，以衝突敵船。」`大會賔客，而衡言不遜順，祖慙，乃訶之，衡更熟視曰：「死公！云等道？」`死公，罵言也。等道，猶今言何勿語也。`祖大怒，令五百將出，`五百猶今之問事也。解見宦者傳。`欲加箠，衡方大罵，祖恚，遂令殺之。祖主簿素疾衡，即時殺焉。射徒跣來救，不及。祖亦悔之，乃厚加棺斂。衡時年二十六，其文章多亡云。

贊曰：情志旣動，篇辭為貴。`毛詩序云：「情發於中而形於言。詩者志之所之，故情志動而篇辭作，斯文章之為貴。」`抽心呈貌，非彫非蔚。`彫，斲也。易曰：「君子豹變，其文蔚。」`殊狀共體，同聲異氣。言觀麗則，永監淫費。`楊雄曰：「詩人之賦麗以則，辭人之賦麗以淫。」禮記曰：「不辭費。」 `

* * *

