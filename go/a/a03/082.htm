<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-卷八十二上‧方術列傳第七十二上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">卷八十二上 ‧ 方術列傳第七十二上</span>   
    <hr />
                  <p class="style11">任文公　郭憲　許楊　高獲　王喬　謝夷吾　楊由　李南　李郃　段翳　廖扶　折像　樊英</p>
                  <p>仲尼稱易有君子之道四焉，曰「卜筮者尚其占」。<span class="style7">易繫辭曰：「以言者尚其辭，以動者尚其變，以制器者尚其象，以卜筮者尚其占。」</span>占也者，先王所以定禍福，決嫌疑，幽贊於神明，遂知來物者也。<span class="style7">易說卦曰：「聖人之作易也，幽贊於神明而生蓍。」繫辭曰：「無有遠近幽深，遂知來物。」</span>若夫陰陽推步之學，往往見於墳記矣。<span class="style7">左傳曰：「履端於始，舉正於中，歸餘於終。」尚書曰「歷象日月星辰」也。</span>然神經怪牒，玉策金繩，關扃於明靈之府，封縢於瑤壇之上者，靡得而闚也。至乃河洛之文，龜龍之圖，<span class="style7">尚書中候曰：「堯沈璧於洛，玄龜負書，背中赤文朱字，止壇。舜禮壇于河畔，沈璧，禮畢，至于下昃，黃龍負卷舒圖，出水壇畔。」</span>箕子之術，<span class="style7">箕子說洪範五行陰陽之術也。</span>師曠之書，<span class="style7">占災異之書也。今書七志有師曠六篇。</span>緯候之部，<span class="style7">緯，七經緯也。候，尚書中候也。</span>鈐決之符，<span class="style7">兵法有玉鈐篇及玄女六韜要決，曰：「太公對武王曰：『主將有陰符，有大勝得敵之符，符長一尺；有破軍禽敵之符，符長九寸；有降城得邑之符，符長八寸；有却敵執遠之符，符長七寸；有交兵驚中堅守之符，符長六寸；有請糧食益兵之符，符長五寸；有敗軍亡將之符，符長四寸；有失亡吏卒之符，符長三寸。諸奉使行符稽留，若符事聞，聞符所告者皆誅。』」</span>皆所以探抽冥賾，參驗人區，時有可聞者焉。<span class="style7">小爾雅曰：「賾，深也。區，域也。」</span>其流又有風角、遁甲、七政、元氣、六日七分、逢占、日者、挺專、須臾、孤虛之術，<span class="style7">風角、六日七分，解並見郎顗傳。遁甲，推六甲之陰而隱遁也，今書七志有遁甲經。七政，日、月、五星之政也。元氣者，謂開闢陰陽之書也。河圖曰：「元氣闓陽為天。」前書班固曰：「東方朔之逢占、覆射。」音義云：「逢人所問而占之也。」日者，卜筮掌日之術也，史記司馬季主為日者。挺專，折竹卜也。楚辭曰：「索瓊茅以筳專。」注云：「筳，八段竹也。楚人名結草折竹曰專。」挺音大寧反。須臾，陰陽吉凶立成之法也。今書七志有武王須臾一卷。孤虛者，孤謂六甲之孤辰，若甲子旬中，戌亥無干，是為孤也，對孤為虛。前書蓺文志有風后孤虛二十卷。</span>及望雲省氣，推處祥妖，時亦有以效於事也。<span class="style7">望雲，解見明帝紀。省氣者，觀城郭人畜氣以占之也。</span>而斯道隱遠，玄奧難原，故聖人不語怪神，罕言性命。<span class="style7">論語曰：「子不語怪力亂神。」又曰：「子罕言利與命與仁。」</span>或開末而抑其端，<span class="style7">論語曰：「孔子有疾，子路請禱。子曰：『丘之禱乆矣。』」鄭玄注云：「明素恭肅於鬼神，且順子路之言也。」</span>或曲辭以章其義，<span class="style7">易曰「探賾索隱，鉤深致遠，定天下之吉凶，成天下之亹亹者，莫善於蓍龜」也。</span>所謂「民可使由之，不可使知之」。<span class="style7">論語孔子之言也。鄭玄注云：「由，從也。言王者設敎，務使人從之，若皆知其本末，則愚者或輕而不行。」</span></p>
                  <p>漢自武帝頗好方術，天下懷恊道蓺之士，莫不負策抵掌，順風而屆焉。<span class="style7">前書武帝時李少翁、欒大等並以方術見。少翁拜文成將軍，欒大拜五利將軍，貴震天下，而海上燕、齊之士，莫不搤腕而自言有禁方矣。抵，側擊也。</span>後王莽矯用符命，及光武尤信讖言，士之赴趣時宜者，皆騁馳穿鑿，爭談之也。故王梁、孫咸名應圖籙，越登槐鼎之任，<span class="style7">光武以赤伏符文拜梁為大司空，又以讖文拜孫咸為大司馬，見景丹傳。</span>鄭興、賈逵以附同稱顯，桓譚、尹敏以乖忤淪敗，<span class="style7">各見本傳。</span>自是習為內學，尚竒文，貴異數，不乏於時矣。<span class="style7">內學謂圖讖之書也。其事祕密，故稱內。</span>是以通儒碩生，忿其姦妄不經，奏議慷慨，以為宜見藏擯。<span class="style7">謂桓譚、賈逵、張衡之流也。各見本傳。</span>子長亦云：「觀陰陽之書，使人拘而多忌。」蓋為此也。<span class="style7">司馬遷字子長，其父太史公論六家之要曰：「觀陰陽之術，太詳而衆忌，使人拘而多畏。」見史記也。</span></p>
                  <p>夫物之所偏，未能無蔽，雖云大道，其硋或同。<span class="style7">硋音五愛反。</span>若乃詩之失愚，書之失誣，然則數術之失，至於詭俗乎？如令溫柔敦厚而不愚，斯深於詩者也；踈通知遠而不誣，斯深於書者也；<span class="style7">禮記曰：「其為人也，溫柔敦厚，詩敎也；疏通知遠，書敎也。詩之失愚，書之失誣。」鄭玄注「詩敦厚，近愚；書知遠，近誣」也。</span>極數知變而不詭俗，斯深於數術者也。<span class="style7">易曰：「極數知來之謂占。」又曰：「知變化之道者，其知神之所為乎？」</span>故曰：「苟非其人，道不虛行。」<span class="style7">易繫辭之文也。</span>意者多迷其統，取遣頗偏，甚有雖流宕過誕亦失也。<span class="style7">取遣謂信與不信也。陰陽之術，或信或不信，各有所執，故偏頗也。以為甚有者雖流宕失中，過稱虛誕者，亦為失也。</span></p>
                  <p>中世張衡為陰陽之宗，郎顗咎徵最密，餘亦班班名家焉。<span class="style7">謂襄楷、蔡邕、楊厚等也。</span>其徒亦有雅才偉德，未必體極蓺能。今蓋糾其推變尤長，可以弘補時事，因合表之云。<span class="style7">表，顯也。</span></p>
                  <p>任文公，巴郡閬中人也。<span class="style7">閬中，今隆州縣。</span>父文孫，明曉天官風角祕要。文公少修父術，州辟從事。哀帝時，有言越巂太守欲反，刺史大懼，遣文公等五從事檢行郡界，潛伺虛實。共止傳舍，時暴風卒至，文公遽趣白諸從事促去，當有逆變來害人者，因起駕速驅。諸從事未能自發，郡果使兵殺之，文公獨得免。</p>
                  <p>後為治中從事。時天大旱，白刺史曰：「五月一日，當有大水，其變已至，不可防救，宜令吏人豫為其備。」刺史不聽，文公獨儲大舩，百姓或聞，頗有為防者。到其日旱烈，文公急命促載，使白刺史，刺史笑之。日將中，天北雲起，須臾大雨，至晡時，湔水涌起十餘丈，<span class="style7">酈元水經注云「湔水出綿道玉壘山」，在今益州。湔音子延反。</span>突壞廬舍，所害數千人。文公遂以占術馳名。辟司空掾。平帝即位，稱疾歸家。</p>
                  <p>王莽篡後，文公推數，<span class="style7">推歷運之數也。</span>知當大亂，乃課家人負物百斤，環舍趨走，日數十，時人莫知其故。後兵寇並起，其逃亡者少能自脫，惟文公大小負糧捷步，<span class="style7">捷，健也。</span>悉得完免。遂奔子公山，十餘年不被兵革。</p>
                  <p>公孫述時，蜀武擔石折。<span class="style7">武擔，山，在今益州成都縣北百二十步。楊雄蜀王本紀云：「武都丈夫化為女子，顏色美絕，蓋山精也。蜀王納以為妃，無幾物故，乃發卒之武都擔土，葬於成都郭中，號曰武擔。以石作鏡一枚表其墓。」華陽國志曰：「王哀念之，遣五丁之武都擔土為妃作冢，蓋地數畝，高七丈。其石俗今名為石笋。」</span>文公曰：「噫！西州智士死，我乃當之。」自是常會聚子孫，設酒食。後三月果卒。故益部為之語曰：「任文公，智無雙。」</p>
                  <p>郭憲字子橫，汝南宋人也。<span class="style7">續漢志汝南郡有宋公國，周名郪丘，漢改為新郪，章帝建初四年，徙宋公於此。</span>少師事東海王仲子。時王莽為大司馬，召仲子，仲子欲往。憲諫曰：「禮有來學，無有往敎之義。<span class="style7">禮記曰：「禮聞來學，不聞往敎。」</span>今君賤道畏貴，竊所不取。」仲子曰：「王公至重，不敢違之。」憲曰：「今正臨講業，且當訖事。」仲子從之，日晏乃往。莽問：「君來何遟？」仲子具以憲言對，莽陰竒之。及後篡位，拜憲郎中，賜以衣服。憲受衣焚之，逃于東海之濵。莽深忿恚，討逐不知所在。</p>
                  <p>光武即位，求天下有道之人，乃徵憲拜博士。再遷，建武七年，代張堪為光祿勳。從駕南郊。憲在位，忽回向東北，含酒三潠。<span class="style7">埤蒼曰：「潠，噴也。」音巽。</span>執法奏為不敬。<span class="style7">執法，糾劾之官也。</span>詔問其故。憲對曰：「齊國失火，故以此厭之。」後齊果上火災，與郊同日。</p>
                  <p>八年，車駕西征隗嚻，憲諫曰：「天下初定，車駕未可以動。」憲乃當車拔佩刀以斷車靷。<span class="style7">靷在馬胸，音胤。</span>帝不從，遂上隴。其後潁川兵起，乃回駕而還。帝歎曰：「恨不用子橫之言。」</p>
                  <p>時匈奴數犯塞，帝患之，乃召百僚廷議。憲以為天下疲敝，不宜動衆。諫爭不合，乃伏地稱眩瞀，<span class="style7">瞀，亂也。</span>不復言。帝令兩郎扶下殿，憲亦不拜。帝曰：「常聞『關東觥觥郭子橫』，竟不虛也。」<span class="style7">觥觥，剛直之貌，音古橫反。</span>憲遂以病辭退，卒於家。</p>
                  <p>許楊字偉君，汝南平輿人也。少好術數。王莽輔政，召為郎，稍遷酒泉都尉。及莽篡位，楊乃變姓名為巫醫，逃匿它界。莽敗，方還鄉里。</p>
                  <p>汝南舊有鴻郤陂，<span class="style7">陂在今豫州汝陽縣東。</span>成帝時，丞相翟方進奏毀敗之。建武中，太守鄧晨欲修復其功，聞楊曉水脉，召與議之。楊曰：「昔成帝用方進之言，<span class="style7">前書翟方進奏壞鴻郤陂。</span>尋而自夢上天，天帝怒曰：『何故敗我濯龍淵？』是後民失其利，多致飢困。時有謠歌曰：『敗我陂者翟子威，飴我大豆，亨我芋魁。<span class="style7">方進字子威。芋魁，芋根也。前書「飴」作「飯」，「亨」作「羹」。</span>反乎覆，陂當復。』昔大禹決江踈河以利天下，明府今興立廢業，富國安民，童謠之言，將有徵於此。誠願以死效力。」晨大恱，因署楊為都水掾，使典其事。楊因高下形埶，起塘四百餘里，<span class="style7">塘，堤堰水也。</span>數年乃立。百姓得其便，累歲大稔。</p>
                  <p>初，豪右大姓因緣陂役，競欲辜較在所，楊一無聽，遂共譖楊受取賕賂。晨遂收楊下獄，而械輒自解。獄吏恐，遽白晨。晨驚曰：「果濫矣。太守聞忠信可以感靈，今其效乎！」即夜出楊，遣歸。時天大陰晦，道中若有火光照之，時人異焉。後以病卒。晨於都宮為楊起廟，圖畫形像，百姓思其功績，皆祭祀之。</p>
                  <p>高獲字敬公，汝南新息人也。為人尼首方面。<span class="style7">尼首，首象尼丘山，中下四方高也。</span>少遊學京師，與光武有舊。師事司徒歐陽歙。歙下獄當斷，獲冠鐵冠，帶鈇鑕，詣闕請歙。帝雖不赦，而引見之。謂曰：「敬公，朕欲用子為吏，宜改常性。」獲對曰：「臣受性於父母，不可改之於陛下。」出便辭去。</p>
                  <p>三公爭辟不應。後太守鮑昱請獲，旣至門，令主簿就迎，主簿但使騎吏迎之，獲聞之，即去。昱遣追請獲，獲顧曰：「府君但為主簿所欺，不足與談。」遂不留。時郡境大旱。獲素善天文，曉遁甲，能役使鬼神。昱自往問何以致雨，獲曰：「急罷三部督郵，<span class="style7">續漢書曰：「監屬縣有三部，每部督郵書掾一人。」</span>明府當自北出，到三十里亭，雨可致也。」昱從之，果得大雨。每行縣，輒軾其閭。<span class="style7">軾，所以禮之。禮記曰「軾視馬尾」也。</span>獲遂遠遁江南，卒於石城。<span class="style7">石城在今蘇州西南。</span>石城人思之，共為立祠。</p>
                  <p>王喬者，河東人也。顯宗世，為葉令。喬有神術，每月朔望，常自縣詣臺朝。帝怪其來數，而不見車騎，密令太史伺望之。言其臨至，輒有雙鳧從東南飛來。於是候鳧至，舉羅張之，但得一隻舄焉。乃詔尚方𧤬視，<span class="style7">說文曰，𧤬亦視也。音真吝反。</span>則四年中所賜尚書官屬履也。每當朝時，葉門下鼓不擊自鳴，聞於京師。後天下玉棺於堂前，吏人推排，終不搖動。喬曰：「天帝獨召我邪？」乃沐浴服飾寢其中，蓋便立覆。宿昔葬於城東，土自成墳。其夕，縣中牛皆流汗喘乏，而人無知者。百姓乃為立廟，號葉君祠。牧守每班錄，皆先謁拜之。<span class="style7">王喬墓在今葉縣東。</span>吏人祈禱，無不如應。若有違犯，亦立能為祟。帝乃迎取其鼓，置都亭下，略無復聲焉。或云此即古仙人王子喬也。<span class="style7">劉向列仙傳曰：「王子喬，周靈王太子晉也。好吹笙，作鳳鳴。遊伊洛閒，道士浮丘公接上嵩山。三十餘年後，來於山上，告桓良曰：『告我家，七月七日待我緱氏山頭。』果乘白鶴駐山顛，望之不得到，舉手謝時人而去。」</span></p>
                  <p>謝夷吾字堯卿，會稽山陰人也。少為郡吏，學風角占候。太守第五倫擢為督郵。時烏程長有臧釁，倫使收案其罪。夷吾到縣，無所驗，但望閤伏哭而還。一縣驚怪，不知所為。及還，白倫曰：「竊以占候，知長當死。近三十日，遠不過六十日，遊魂假息，非刑所加，故不收之。」倫聽其言，至月餘，果有驛馬齎長印綬，上言暴卒。倫以此益禮信之。<span class="style7">謝承書曰「倫甚崇其道德，轉署主簿，使子從受春秋，夷吾待之如師弟子之禮。時或遊戲，不肯讀書，便白倫行罰，遂成其業」也。</span></p>
                  <p>舉孝廉，為壽張令，<span class="style7">謝承書曰：「縣人女子張雨，早喪父母，年五十，不肯嫁，留養孤弟二人，敎其學問，各得通經。雨皆為娉娶，皆成善士。夷吾薦於州府，使各選舉，表復雨門戶。永平十五年，蝗發泰山，流徙郡國，荐食五穀，過壽張界，飛逝不集。」</span>稍遷荊州刺史，<span class="style7">謝承書曰：「夷吾雅性明遠，能決斷罪疑。行部始到南陽縣，遇孝章皇帝巡狩，駕幸魯陽，有詔勑荊州刺史入傳錄見囚徒，誡長吏『勿廢舊儀，朕將覽焉』。上臨西廂南面，夷吾處東廂，分帷隔中央。夷吾所決正一縣三百餘事，事與上合。而朝廷歎息曰：『諸州刺史盡如此者，朕不憂天下。』常以勵羣臣。」</span>遷鉅鹿太守。所在愛育人物，有善績。及倫作司徒，令班固為文薦夷吾曰：「臣聞堯登稷、契，政隆太平；舜用皐陶，政致雍熙。殷、周雖有高宗、昌、發之君，猶賴傅說、呂望之策，故能克崇其業，允恊大中。<span class="style7">尚書洪範曰：「皇建其有極。」孔安國注云：「皇，大；極，中也。」</span>竊見鉅鹿太守會稽謝夷吾，出自東州，厥土塗泥，而英姿挺特，竒偉秀出。才兼四科，行包九德，<span class="style7">四科，見文苑傳。尚書咎繇陳九德，曰「寬而栗，愿而恭，亂而敬，柔而立，擾而毅，直而溫，簡而廉，剛而塞，強而義」也。</span>仁足濟時，知周萬物。加以少膺儒雅，韜含六籍，推考星度，綜校圖錄，探賾聖祕，觀變歷徵，占天知地，與神合契，據其道德，以經王務。昔為陪隷，與臣從事，奮忠毅之操，躬史魚之節，董臣嚴綱，勗臣懦弱，<span class="style7">董，督也。勗，勵也。</span>得以免戾，寔賴厥勳。及其應選作宰，惠敷百里，降福彌異，流化若神，爰牧荊州，威行邦國。奉法作政，有周、召之風；居儉履約，紹公儀之操。<span class="style7">史記公儀休相魯，拔園葵，去織婦，不與人爭利。</span>尋功簡能，為外臺之表；聽聲察實，為九伯之冠。<span class="style7">左傳曰：「五侯九伯。」杜預注云：「九州之伯也。」</span>遷守鉅鹿，政合時雍。德量績謀，有伊、呂、管、晏之任；闡弘道奧，同史蘇、京房之倫。<span class="style7">左傳史蘇，晉太史，善筮者。京房字君明，善陰陽占候，見前書。</span>雖密勿在公，而身出心隱，不殉名以求譽，不馳騖以要寵，念存遜遁，演志箕山。方之古賢，實有倫序；採之於今，超焉絕俗。誠社稷之元龜，大漢之棟甍。<span class="style7">尚書曰：「格人元龜，罔敢知吉。」元，大也。甍亦棟也。</span>宜當拔擢，使登鼎司，上令三辰順軌於歷象，下使五品咸訓于嘉時，<span class="style7">五品，五常之敎也，謂父義，母慈，兄友，弟恭，子孝也。訓，順也。</span>必致休徵克昌之慶，非徒循法奉職而已。臣以頑駑，器非其疇，<span class="style7">疇，類也。</span>尸祿負乘，夕惕若厲。<span class="style7">易曰：「負且乘，致寇至。」又曰：「夕惕若厲。」言君子終日乾乾，至于夕，猶怵惕戒懼，若危厲。</span>願乞骸骨，更授夷吾，上以光七曜之明，下以厭率土之望，庶令微臣塞咎免悔。」</p>
                  <p>後以行春乘柴車，<span class="style7">柴車，賤車也。</span>從兩吏，兾州刺史上其儀序失中，有損國典，左轉下邳令。豫剋死日，如期果卒。勑其子曰：「漢末當亂，必有發掘露骸之禍。」使懸棺下葬，墓不起墳。<span class="style7">墓謂塋域。墳謂築土。</span></p>
                  <p>時愽士勃海郭鳳亦好圖讖，善說災異，吉凶占應。先自知死期，豫令弟子市棺斂具，<span class="style7">棺音古亂反。</span>至其日而終。</p>
                  <p>楊由字哀侯，蜀郡成都人也。少習易，并七政、元氣、風雲占候。為郡文學掾。時有大雀夜集於庫樓上，太守廉范以問由。由對曰：「此占郡內當有小兵，然不為害。」後二十餘日，廣柔縣蠻夷反，<span class="style7">廣柔縣屬蜀郡，故城在今茂州汶川縣西。</span>殺傷長吏，郡發庫兵擊之。又有風吹削哺，<span class="style7">「哺」當作「柿」，音孚廢反。顏氏家訓曰：「削則札也。左傳曰『削而投之』是也。史家假借為『肝肺』字，今俗或作『脯』，或作為『反哺』之『哺』，學士因云『是屏障之名』，非也。風角書曰『庶人之風揚塵轉削』，若是屏障，何由可轉。」</span>太守以問由。由對曰：「方當有薦木實者，其色黃赤。」頃之，五官掾獻橘數包。</p>
                  <p>由甞從人飲，勑御者曰：「酒若三行，便宜嚴駕。」旣而趣去。後主人舍有鬬相殺者，人請問何以知之。由曰：「向社中木上有鳩鬬，此兵賊之象也。」其言多驗。著書十餘篇，名曰其平。終于家。</p>
                  <p>李南字孝山，丹陽句容人也。<span class="style7">句容，今潤州縣也。近句曲山有所容，因名焉。</span>少篤學，明於風角。和帝永元中，太守馬棱坐盜賊事被徵，當詣廷尉，吏民不寧，南特通謁賀。棱意有恨，謂曰：「太守不德，今當即罪，而君反相賀邪？」南曰：「旦有善風，明日中時應有吉問，故來稱慶。」旦日，棱延望景晏，以為無徵；至晡，乃有驛使齎詔書原停棱事。南問其遟留之狀。使者曰：「向度宛陵浦里斻，<span class="style7">宛陵，縣，屬丹陽郡。斻，以舟濟水也。</span>馬踠足，<span class="style7">踠，屈損也。</span>是以不得速。」棱乃服焉。後舉有道，辟公府，病不行，終於家。</p>
                  <p>南女亦曉家術，為由拳縣人妻。晨詣爨室，卒有暴風，婦便上堂從姑求歸，辭其二親。姑不許，乃跪而泣曰：「家世傳術，疾風卒起，先吹竈突及井，此禍為婦女主爨者，妾將亡之應。」因著其亡日。乃聽還家，如期病卒。</p>
                  <p>李郃字孟節，漢中南鄭人也。父頡，以儒學稱，官至博士。郃襲父業，遊太學，通五經。善河洛風星，外質朴，人莫之識。縣召署幕門候吏。</p>
                  <p>和帝即位，分遣使者，皆微服單行，各至州縣，觀採風謠。使者二人當到益部，投郃候舍。時夏夕露坐，郃因仰觀，問曰：「二君發京師時，寧知朝廷遣二使邪？」二人默然，驚相視曰：「不聞也。」問何以知之。郃指星示云：「有二使星向益州分野，故知之耳。」<span class="style7">前書觜觿、參，益州之分野也。</span></p>
                  <p>後三年，其使者一人拜漢中太守，郃猶為吏，太守竒其隱德，召署戶曹史。時大將軍竇憲納妻，天下郡國皆有禮慶，郡亦遣使。郃進諫曰：「竇將軍椒房之親，不修禮德，而專權驕恣，危亡之禍可翹足而待，願明府一心王室，勿與交通。」太守固遣之，郃不能止，請求自行，許之。郃遂所在留遟，以觀其變。行至扶風，而憲就國自殺，支黨悉伏其誅，凡交通憲者，皆為免官，唯漢中太守不豫焉。</p>
                  <p>郃歲中舉孝廉，五遷尚書令，又拜太常。元初四年，代袁敞為司空，數陳得失，有忠臣節。在位四年，坐請託事免。</p>
                  <p>安帝崩，北鄉侯立，復為司徒。及北鄉侯病，郃陰與少府河南陶範、步兵校尉趙直謀立順帝，會孫程等事先成，故郃功不顯。明年，坐吏民疾病，仍有災異，賜策免。將作大匠翟酺上郃「潛圖大計，以安社稷」，於是錄陰謀之功，封郃涉都侯，辭讓不受。年八十餘，卒於家。門人上黨馮胄獨制服，心喪三年，時人異之。<span class="style7">家語曰「仲尼旣葬，弟子皆家于墓，行心喪之禮。三年喪畢，或去或留」也。</span></p>
                  <p>胄字世威，奉世之後也。<span class="style7">奉代字子明，宣帝時為前將軍，見前書也。</span>常慕周伯況、閔仲叔之為人，隱處山澤，不應徵辟。</p>
                  <p>郃子固，已見前傳。弟子歷，字季子。清白有節，博學善交，與鄭玄、陳紀等相結。為新城長，政貴無為。亦好方術。時天下旱，縣界特雨。官至奉車都尉。</p>
                  <p>段翳字元章，廣漢新都人也。習易經，明風角。時有就其學者，雖未至，必豫知其姓名。甞告守津吏曰：「某日當有諸生二人，荷擔問翳舍處者，幸為告之。」後竟如其言。又有一生來學，積年，自謂略究要術，辭歸鄉里。翳為合膏藥，并以簡書封於筒中，告生曰：「有急發視之。」生到葭萌，與吏爭度，津吏檛破從者頭。生開筒得書，言到葭萌，與吏鬬頭破者，以此膏裹之。生用其言，創者即愈。生歎服，乃還卒業。翳遂隱居竄跡，終于家。</p>
                  <p>廖扶字文起，<span class="style7">廖，音力弔反，又音力救反。</span>汝南平輿人也。習韓詩、歐陽尚書，敎授常數百人。父為北地太守，永初中，坐羌沒郡下獄死。扶感父以法喪身，憚為吏。及服終而歎曰：「老子有言：『名與身孰親？』吾豈為名乎！」遂絕志世外。專精經典，尤明天文、讖緯，風角、推步之術。州郡公府辟召皆不應。就問災異，亦無所對。</p>
                  <p>扶逆知歲荒，乃聚穀數千斛，悉用給宗族姻親，又斂葬遭疫死亡不能自收者。常居先人冢側，未曾入城市。太守謁煥，<span class="style7">謁姓也。</span>先為諸生，從扶學，後臨郡，未到，先遣吏脩門人之禮，又欲擢扶子弟，固不肯，當時人因號為北郭先生。年八十，終于家。</p>
                  <p>二子，孟舉、偉舉，並知名。</p>
                  <p>折像字伯式，廣漢雒人也。其先張江者，封折侯，曾孫國為鬱林太守，徙廣漢，因封氏焉。國生像。</p>
                  <p>國有貲財二億，家僮八百人。像幼有仁心，不殺昆蟲，不折萌牙。能通京氏易，好黃老言。及國卒，感多藏厚亡之義，<span class="style7">老子曰「多藏必厚亡」也。</span>乃散金帛資產，周施親踈。或諫像曰：「君三男兩女，孫息盈前，當增益產業，何為坐自殫竭乎？」像曰：「昔鬬子文有言：『我乃逃禍，非避富也。』<span class="style7">國語曰：「楚成王每出子文之祿，必逃，王止而後復。人謂子文曰：『人生求富而子逃之，何也？』子文曰：『夫從政者，以庇人也。人多曠者，而我取富，是勤人以自封也，死無日矣。我逃死，不逃富。』」</span>吾門戶殖財日乆，盈滿之咎，道家所忌。<span class="style7">老子曰：「持而盈之，不如其已。金玉滿堂，莫之能守。」</span>今世將衰，子又不才。不仁而富，謂之不幸。<span class="style7">左傳曰：「善人富謂之幸，淫人富謂之殃。」</span>牆隙而高，其崩必疾也。」智者聞之咸服焉。</p>
                  <p>自知亡日，召賔客九族飲食辭訣，忽然而終。時年八十四。家無餘資，諸子衰劣如其言云。</p>
                  <p>樊英字季齊，南陽魯陽人也。少受業三輔，習京氏易，兼明五經。又善風角、星筭、河洛七緯，推步災異。<span class="style7">七緯者，易緯稽覽圖、乾鑿度、坤靈圖、通卦驗、是類謀、辨終備也；書緯琁機鈐、考靈耀、刑德放、帝命驗、運期授也；詩緯推度災、記歷樞、含神務也；禮緯含文嘉、稽命徵、斗威儀也；樂緯動聲儀、稽耀嘉、汁圖徵也；孝經緯援神契、鉤命決也；春秋緯演孔圖、元命包、文耀鉤、運斗樞、感精符、合誠圖、考異郵、保乾圖、漢含孳、佑助期、握誠圖、潛潭巴、說題辭也。</span>隱於壺山之陽，<span class="style7">山在今鄧州新城縣北，即張衡南都賦云「天封大狐」是也。</span>受業者四方而至。州郡前後禮請不應；公卿舉賢良方正、有道，皆不行。</p>
                  <p>甞有暴風從西方起，英謂學者曰：「成都市火甚盛。」因含水西向漱之，乃令記其日時。客後有從蜀都來，云「是日大火，有黑雲卒從東起，須臾大雨，火遂得滅」。於是天下稱其術蓺。</p>
                  <p>安帝初，徵為博士。至建光元年，復詔公車賜策書，徵英及同郡孔喬、<span class="style7">謝承書曰「喬字子松，宛人也，學古文尚書、春秋左氏傳。常幽居修志，銳意典籍，至乃歷年身不出門，鄉里莫得瞻見。公車徵不行，卒於家」也。</span>李昺、<span class="style7">謝承書曰「昺字子然，酇人也，篤行好學，不羨榮祿。習魯詩、京氏易。室家相待如賔。州郡前後禮請不應。舉茂才，除召陵令，不到官。公車徵不行，卒」也。</span>北海郎宗、<span class="style7">謝承書曰：「宗字仲綏，安丘人也，善京氏易、風角、星筭，推步吉凶。常負笈荷擔賣卜給食，瘠服閒行，人莫得知。安帝詔公車徵，策文曰：『郎宗、李昺、孔喬等前比徵命，未肯降意。恐主者玩弄，禮意不備，使難進易退之人龍潛不屈其身。各致嘉禮，遣詣公車，將以補察國政，輔朕之不逮。』青州被詔書，遣宗詣公車，對策陳災異，而為諸儒之表。拜議郎，除吳令。到官一月，時卒暴風，宗占以為京師有大火，定火發時，果如宗言。諸公聞之，表上，博士徵。宗恥以占事就徵，文書未到，夜懸印綬置廳上遁去，終於家。子顗，自有傳。」</span>陳留楊倫、<span class="style7">見儒林傳。</span>東平王輔六人，<span class="style7">謝承書曰：「輔字公助，平陸人也。學公羊傳、援神契。常隱居野廬，以道自娛。辟公府，舉有道，對策拜郎中。陳災異，甄吉凶有驗，拜議郎，以病遜。安帝公車徵，不行，卒於家。」</span>唯郎宗、楊倫到洛陽，英等四人並不至。</p>
                  <p>永建二年，順帝策書備禮，玄纁徵之，復固辭疾篤。乃詔切責郡縣，駕載上道。英不得已，到京，稱病不肯起。乃強輿入殿，猶不以禮屈。帝怒，謂英曰：「朕能生君，能殺君；能貴君，能賤君；能富君，能貧君。君何以慢朕命？」英曰：「臣受命於天。生盡其命，天也；死不得其命，亦天也。陛下焉能生臣，焉能殺臣！臣見暴君如見仇讎，立其朝猶不肯，可得而貴乎？雖在布衣之列，環堵之中，<span class="style7">環堵，面一堵也。莊子曰「原憲居環堵之中」也。</span>晏然自得，不易萬乘之尊，又可得而賤乎？陛下焉能貴臣，焉能賤臣！臣非禮之祿，雖萬鍾不受；若申其志，雖簞食不厭也。<span class="style7">簞，笥也。論語曰，顏回在陋巷之中，一簞食，一瓢飲。</span>陛下焉能富臣，焉能貧臣！」帝不能屈，而敬其名，使出就太醫養疾，月致羊酒。</p>
                  <p>至四年三月，天子乃為英設壇席，令公車令導，尚書奉引，賜几杖，待以師傅之禮，延問得失。英不敢辭，拜五官中郎將。數月，英稱疾篤，詔以為光祿大夫，賜告歸。令在所送穀千斛，常以八月致牛一頭，酒三斛；如有不幸，祠以中牢。英辭位不受，有詔譬旨勿聽。</p>
                  <p>英初被詔命，僉以為必不降志，及後應對，又無竒謨深策，談者以為失望。<span class="style7">謝承書曰「南郡王逸素與英善，因與其書，多引古譬喻，勸使就聘。英順逸議，談者失望」也。</span>初，河南張楷與英俱徵，旣而謂英曰：「天下有二道，出與處也。吾前以子之出，能輔是君也，濟斯人也。而子始以不訾之身，怒萬乘之主；及其享受爵祿，又不聞匡救之術，進退無所據矣。」</p>
                  <p>英旣善術，朝廷每有災異，詔輒下問變復之效，<span class="style7">變災異復於常也。</span>所言多驗。</p>
                  <p>初，英著易章句，世名樊氏學，以圖緯敎授。潁川陳寔少從英學。甞有疾，妻遣婢拜問，英下牀荅拜。寔怪而問之。英曰：「妻，齊也，共奉祭祀，禮無不荅。」<span class="style7">禮記曰：「凡非弔喪非見國君，無不荅拜。」</span>其恭謹若是。年七十餘，卒於家。</p>
                  <p>孫陵，靈帝時以諂事宦人為司徒。</p>
                  <p>陳郡郤巡學傳英業，官至侍中。</p>
                  <p>論曰：漢世之所謂名士者，其風流可知矣。雖㢮張趣舍，時有未純，於刻情修容，依倚道蓺，以就其聲價，非所能通物方，弘時務也。<span class="style7">易曰：「方以類聚，物以羣分。」</span>及徵樊英、楊厚，朝廷若待神明，至竟無它異。英名最高，毀最甚。李固、朱穆等以為處士純盜虛名，無益於用，故其所以然也。然而後進希之以成名，世主禮之以得衆，原其無用亦所以為用，則其有用或歸於無用矣。何以言之？夫煥乎文章，時或乖用；本乎禮樂，適末或踈。<span class="style7">文章雖美，時敝則不用也。禮樂誠貴，代末則廢。</span>及其陶搢紳，藻心性，使由之而不知者，豈非道邈用表，乖之數跡乎？<span class="style7">言文章禮樂，其道邈遠，出於常用之表，不可以數跡求也。</span>而或者忽不踐之地，賒無用之功，<span class="style7">莊子曰：「惠子謂莊子曰：『子言無用。』莊子曰：『知無用而始可與言用矣。夫地非不廣且大也，人之所用容足耳。然則側足而墊之，致黃泉，人尚有用乎？』惠子曰：『無用。』莊子曰：『然則無用之為用也亦明矣。』」墊猶掘也。</span>至乃誚譟遠術，賤斥國華，<span class="style7">遠術謂禮樂，國華謂懷道隱逸之士也。</span>以為力詐可以救淪敝，文律足以致寧平，智盡於猜察，道足於法令，雖濟萬世，其將與夷狄同也。<span class="style7">前書大人賦曰：「雖濟萬代，不足以喜。」</span>孟軻有言曰：「以夏變夷，不聞變夷於夏。」況有未濟者乎！</p>
                  <hr />
  </div>
		 <div class="next1"><a href="081.htm">上卷</a> / <a href="a03.htm">後漢書目錄</a> / <a href="082b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

