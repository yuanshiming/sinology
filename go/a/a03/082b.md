

##### 後漢書
	`卷八十二下 ‧ 方術列傳第七十二下`

* * *

唐檀　公沙穆　許曼　趙彥　樊志張　單颺　韓說　董扶　郭玉　華佗　徐豋　費長房　薊子訓　劉根　左慈　計子勳　上成公　解奴辜　甘始　王真　王和平

唐檀字子產，豫章南昌人也。少遊太學，習京氏易、韓詩、顏氏春秋，尤好灾異星占。後還鄉里，敎授常百餘人。

元初七年，郡界有芝草生，太守劉祗欲上言之，以問檀。檀對曰：「方今外戚豪盛，陽道微弱，斯豈嘉瑞乎？」祗乃止。永寧元年，南昌有婦人生四子，祗復問檀變異之應。檀以為京師當有兵氣，其禍發於蕭牆。`論語孔子曰：「吾恐季孫之憂，不在顓臾而在蕭牆之內。」蕭，肅也。謂屏牆也。言人臣至屏，無不肅敬。`至延光四年，中黃門孫程揚兵殿省，`揚，舉也。`誅皇后兄車騎將軍閻顯等，立濟陰王為天子，果如所占。

永建五年，舉孝廉，除郎中。是時白虹貫日，檀因上便宜三事，陳其咎徵。書奏，弃官去。著書二十八篇，名為唐子。卒於家。

公沙穆字文乂，北海膠東人也。家貧賤。自為兒童不好戲弄，長習韓詩、公羊春秋，尤銳思河洛推步之術。居建成山中，依林阻為室，獨宿無侶。時暴風震雷，有聲於外呼穆者三，穆不與語。有頃，呼者自牖而入，音狀甚怪，穆誦經自若，終亦無它妖異，時人竒之。後遂隱居東萊山，學者自遠而至。

有富人王仲，致產千金。謂穆曰：「方今之世，以貨自通，吾奉百萬與子為資，何如？」對曰：「來意厚矣。夫富貴在天，得之有命，以貨求位，吾不忍也。」`謝承書曰「穆甞養豬，豬有病，使人賣之於巿。語之言『如售，當告買者言病，賤取其直；不可言無病，欺人取貴價』也。賣豬者到巿即售，亦不言病，其直過價。穆怪之，問其故。齎半直追以還買豬人。告語言『豬實病，欲賤賣，不圖賣者人相欺，乃取貴直。』買者言賣買私約，亦復辭錢不取。穆終不受錢而去」也。`

後舉孝廉，以高弟為主事，遷繒相。`繒，縣，屬琅邪郡，故城在今沂州承縣東北也。`時繒侯劉敞，東海恭王之後也，所為多不法，廢嫡立庶，傲很放恣。穆到官，謁曰：「臣始除之日，京師咸謂臣曰『繒有惡侯』，以弔小相。明侯何因得此醜聲之甚也？幸承先人之支體，傳茅土之重，不戰戰兢兢，而違越法度，故朝廷使臣為輔。願改往修來，自求多福。」乃上沒敞所侵官民田地，廢其庶子，還立嫡嗣。其蒼頭兒客犯法，皆收考之。因苦辭諫敞。敞涕泣為謝，多從其所規。

遷弘農令。縣界有螟蟲食稼，百姓惶懼。穆乃設壇謝曰：「百姓有過，罪穆之由，請以身禱。」於是暴雨，旣霽而螟蟲自銷，百姓稱曰神明。永壽元年，霖雨大水，三輔以東莫不湮沒。穆明曉占候，乃豫告令百姓徙居高地，故弘農人獨得免害。

遷遼東屬國都尉，善得吏人歡心。年六十六卒官。六子皆知名。`謝承書曰「穆子孚，字允慈。亦為善士，舉孝廉，尚書侍郎，召陵令，上谷太守」也。`

許曼者，汝南平輿人也。祖父峻，字季山，善卜占之術，多有顯驗，時人方之前世京房。自云少甞篤病，三年不愈，乃謁太山請命，`太山主人生死，故詣請命也。`行遇道士張巨君，授以方術。所著易林，至今行於世。

曼少傳峻學。桓帝時，隴西太守馮緄始拜郡，開綬笥，有兩赤蛇分南北走。緄令曼筮之。卦成，曼曰：「三歲之後，君當為邊將，官有東名，當東北行三千里。復五年，更為大將軍，南征。」延熹元年，緄出為遼東太守，討鮮卑，至五年，復拜車騎將軍，擊武陵蠻賊，皆如占。其餘多此類云。

趙彥者，琅邪人也。少有術學。延熹三年，琅邪賊勞丙與太山賊叔孫無忌殺都尉，攻沒琅邪屬縣，殘害吏民。朝廷以南陽宗資為討寇中郎將，杖鉞將兵，督州郡合討無忌。彥為陳孤虛之法，以賊屯在莒，莒有五陽之地，`謂城陽、南武陽、開陽、陽都、安陽，並近莒。`宜發五陽郡兵，`郡名有「陽」，謂山陽、廣陽、漢陽、南陽、丹陽郡之類也。`從孤擊虛以討之。資具以狀上，詔書遣五陽兵到。彥推遁甲，敎以時進兵，一戰破賊，燔燒屯塢，徐兖二州一時平夷。

樊志張者，漢中南鄭人也。愽學多通，隱身不仕。甞遊隴西，時破羌將軍段熲出征西羌，請見志張。其夕，熲軍為羌所圍數重，因留軍中，三日不得去。夜謂熲曰：「東南角無復羌，宜乘虛引出，住百里，還師攻之，可以全勝。」熲從之，果以破賊。於是以狀表聞。又說其人旣有梓慎、焦、董之識，`焦延壽，董仲舒。`宜翼聖朝，咨詢竒異。於是有詔特徵，會病終。

單颺字武宣，山陽湖陸人也。以孤特清苦自立，善明天官、筭術。舉孝廉，稍遷太史令，侍中。出為漢中太守，公事免。後拜尚書，卒於官。

初，熹平末，黃龍見譙，光祿大夫橋玄問颺：「此何祥也？」颺曰：「其國當有王者興。不及五十年，龍當復見，此其應也。」魏郡人殷登密記之。至建安二十五年春，黃龍復見譙，其冬，魏受禪。

韓說字叔儒，會稽山陰人也。博通五經，尤善圖緯之學。舉孝廉。與議郎蔡邕友善。數陳灾眚，及奏賦、頌、連珠。稍遷侍中。光和元年十月，說言於靈帝，云其晦日必食，乞百官嚴裝。帝從之，果如所言。中平二年二月，又上封事，剋期宮中有灾。至日南宮大火。遷說江夏太守，公事免。年七十，卒於家。

董扶字茂安，廣漢綿竹人也。少遊太學，與鄉人任安齊名，俱事同郡楊厚，學圖讖。還家講授，弟子自遠而至。前後宰府十辟，公車三徵，再舉賢良方正、博士、有道，皆稱疾不就。

靈帝時，大將軍何進薦扶，徵拜侍中，甚見器重。扶私謂太常劉焉曰：「京師將亂，益州分野有天子氣。」焉信之，遂求出為益州牧，扶亦為蜀郡屬國都尉，相與入蜀。去後一歲，帝崩，天下大亂，乃去官還家。年八十二卒。

後劉備稱天子於蜀，皆如扶言。蜀丞相諸葛亮問廣漢秦密，董扶及任安所長。密曰「董扶襃秋毫之善，貶纖介之惡。任安記人之善，忘人之過」云。`蜀志曰：「密字子勑，廣漢綿竹人也。少有才學，州郡辟命，稱疾不往。或謂密曰：『足下欲自比巢、許、四皓，何故揚文藻，見瓌穎乎？』密荅曰：『僕文不能盡言，言不能盡意，何文藻之有揚乎？虎生而文炳，鳳生而五色，豈以采自飾畫哉，性自然也。』先主旣定益州，廣漢太守夏纂請密為師友祭酒，領五官掾，稱曰仲父。密稱疾，卧在第舍，尋拜左中郎將，長水校尉。吳使張溫大敬服密之文辯，遷大司農而卒。」`

郭玉者，廣漢雒人也。初，有老父不知何出，常漁釣於涪水，因號涪翁。乞食人閒，見有疾者，時下針石，輒應時而效，乃著針經、診脉法傳於世。`診，候也，音直忍反。`弟子程高尋求積年，翁乃授之。高亦隱跡不仕。玉少師事高，學方診六微之技，陰陽隱側之術。和帝時，為太醫丞，多有效應。帝竒之，仍試令嬖臣美手腕者與女子雜處帷中，使玉各診一手，問所疾苦。玉曰：「左陽右陰，脉有男女，狀若異人。臣疑其故。」帝歎息稱善。

玉仁愛不矜，雖貧賤厮養，必盡其心力，而醫療貴人，時或不愈。帝乃令貴人羸服變處，一針即差。召玉詰問其狀。對曰：「醫之為言意也。腠理至微，`腠理，皮膚之閒也。韓子曰，扁鵲見晉桓侯，曰「君有病，在腠理」也。`隨氣用巧，針石之閒，豪芒即乖。神存於心手之際，可得解而不可得言也。夫貴者處尊高以臨臣，臣懷怖懾以承之。其為療也，有四難焉：自用意而不任臣，一難也；將身不謹，二難也；骨節不彊，不能使藥，三難也；好逸惡勞，四難也。針有分寸，時有破漏，`分寸，淺深之度。破漏，日有衝破者也。`重以恐懼之心，加以裁慎之志，臣意且猶不盡，何有於病哉！此其所為不愈也。」帝善其對。年老卒官。

華佗字元化，`佗音徒何反。`沛國譙人也，一名旉。`音孚。`遊學徐土，兼通數經。曉養性之術，年且百歲而猶有壯容，時人以為仙。沛相陳珪舉孝廉，太尉黃琬辟，皆不就。

精於方藥，處齊不過數種，`齊音才計反。`心識分銖，不假稱量。針灸不過數處。若疾發結於內，針藥所不能及者，乃令先以酒服麻沸散，旣醉無所覺，因刳破腹背，抽割積聚。若在腸胃，則斷截湔洗，除去疾穢，旣而縫合，傅以神膏，四五日創愈，一月之閒皆平復。`佗別傳曰「人有見山陽太守廣陵劉景宗，說數見華佗，見其療病平脉之候，其驗若神。琅邪劉勳為河內太守，有女年幾二十，左腳膝裏上有瘡，癢而不痛。創發數十日愈，愈已復發，如此七八年。迎佗使視，佗曰：『易療之。當得稻糠色犬一頭，好馬二匹。』以繩繫犬頸，使走馬牽犬。馬極輒易，計馬走犬三十餘里，犬不能行，復令步人拖曳，計向五十餘里。乃以藥飲女，女即安卧不知人。因取犬斷腹近後腳之前，所斷之處，向創口令去三二寸，停之須臾，有若蛇者從創中出，便以鐵錐橫貫蛇頭，蛇在皮中搖動良乆，須臾不動，牽出，長三尺所，純是蛇，但有眼處而無童子，又逆鱗耳。以膏散著創中，七日愈。又有人苦頭眩，頭不得舉，目不得視，積年。佗使悉解衣倒懸，令頭去地一二寸，濡布拭身體，令周匝，候視諸脉，盡出五色。佗令弟子數人以鈹刀決脉五色血盡，視赤血出乃下，以膏摩，被覆，汗出周匝，飲以亭歷犬血散，立愈。又有婦人長病經年，世謂寒熱注病者也。冬十一月中，佗令坐石槽中，旦用寒水汲灌，云當滿百。始七八灌，戰欲死，灌者懼，欲止，佗令滿數。至將八十灌，熱氣乃蒸出，囂囂高二三尺。滿百灌，佗乃然火溫床，厚覆良乆，汗洽出著粉，汗𤍜便愈。又有人病腹中半切痛，十餘日中，須眉墯落。佗曰：『是脾半腐，可刳腹養療也。』佗便飲藥令卧，破腹視，脾半腐壞。刮去惡肉，以膏傅創，飲之藥，百日平復」也。`

佗甞行道，見有病咽塞者，`咽，喉也。`因語之曰：「向來道隅有賣餅人，萍齏甚酸，`詩義疏曰：「蘋，澹水上浮萍者。麤大者謂之蘋，小者為萍。季春始生，可糝蒸為茹，又可苦酒淹就酒也。」魏志及本草並作「蒜齏」也。`可取三升飲之，病自當去。」即如佗言，立吐一蛇，乃懸於車而候佗。時佗小兒戲於門中，逆見，自相謂曰：「客車邊有物，必是逢我翁也。」及客進，顧視壁北，懸蛇以十數，乃知其竒。`魏志曰「故甘陵相夫人有身六月，腹痛不安。佗視脉，曰：『胎已死。』使人手摸知所在，在左則男，在右則女。云『在左』。於是為湯下之，果下男形，即愈。縣吏尹代苦四支煩，口中乾，不欲聞人聲，小便不利。佗曰：『試作熱食，得汗即愈，不汗後三日死。』即作熱食，而不汗出。佗曰：『藏氣已絕於內，當啼泣而絕。』果如佗言。府吏倪尋、李延共止，俱頭痛身熱，所苦正同。佗曰：『尋當下之，延當發汗。』或難其異。佗曰：『尋外實，延內實，故療之宜殊。』即各與藥，明旦並起」者也。`

又有一郡守篤病乆，佗以為盛怒則差。乃多受其貨而不加功。無何弃去，又留書罵之。太守果大怒，令人追殺佗，不及，因瞋恚，吐黑血數升而愈。

又有疾者，詣佗求療，佗曰：「君病根深，應當剖破腹。然君壽亦不過十年，病不能相殺也。」病者不堪其苦，必欲除之，佗遂下療，應時愈，十年竟死。

廣陵太守陳登忽患匈中煩懣，面赤，不食。佗脉之，曰：「府君胃中有蟲，欲成內疽，腥物所為也。」即作湯二升，再服，須臾，吐出三升許蟲，頭赤而動，半身猶是生魚膾，所苦便愈。佗曰：「此病後三朞當發，遇良醫可救。」登至期疾動，時佗不在，遂死。

曹操聞而召佗，常在左右。操積苦頭風眩，佗針，隨手而差。

有李將軍者，妻病，呼佗視脉。佗曰：「傷身而胎不去。」將軍言閒實傷身，胎已去矣。佗曰：「案脉，胎未去也。」將軍以為不然。妻稍差百餘日復動，更呼佗。佗曰：「脉理如前，是兩胎，先生者去，血多，故後兒不得出也。胎旣已死，血脉不復歸，必燥著母脊。」乃為下針，并令進湯。婦因欲產而不通。佗曰：「死胎枯燥，埶不自生。」使人探之，果得死始，人形可識，但其色已黑。佗之絕技，皆此類也。`佗別傳曰「有人病腳躄不能行，佗切脉，便使解衣，點背數十處，相去一寸或五寸，從邪不相當，言灸此各七壯，灸創愈即行也。後灸愈，灸處夾脊一寸上下，行端直均調如引繩」也。`

為人性惡難得意，且恥以醫見業，又去家思歸，乃就操求還取方，因託妻疾，數期不反。操累書呼之，又勑郡縣發遣，佗恃能厭事，猶不肯至。操大怒，使人廉之，`廉，察也。`知妻詐疾，乃收付獄訊，考驗首服。荀彧請曰：「佗方術實工，人命所懸，宜加全宥。」操不從，竟殺之。佗臨死，出一卷書與獄吏，曰：「此可以活人。」吏畏法不敢受，佗不強與，索火燒之。

初，軍吏李成苦欬，晝夜不寐。佗以為腸癕，與散兩錢服之，即吐二升膿血，於此漸愈。乃戒之曰：「後十八歲，疾當發動，若不得此藥，不可差也。」復分散與之。後五六歲，有里人如成先病，請藥甚急，成愍而與之，乃故往譙更從佗求，適值見收，意不忍言。後十八年，成病發，無藥而死。

廣陵吳普、彭城樊阿皆從佗學。普依準佗療，多所全濟。

佗語普曰：「人體欲得勞動，但不當使極耳。動搖則穀氣得銷，血脉流通，病不得生，譬猶戶樞，終不朽也。是以古之仙者為導引之事，熊經鴟顧，`熊經，若熊之攀枝自懸也。鴟顧，身不動而迴顧也。莊子曰：「吐故納新，熊經鳥申，此導引之士，養形之人也。」`引挽腰體，動諸關節，以求難老。吾有一術，名五禽之戲：一曰虎，二曰鹿，三曰熊，四曰猨，五曰鳥。`佗別傳曰：「吳普從佗學，微得其方。魏明帝呼之，使為禽戲，普以年老，手足不能相及，粗以其法語諸醫。普今年將九十，耳不聾，目不冥，牙齒完堅，飲食無損。」`亦以除疾，兼利蹏足，以當導引。體有不快，起作一禽之戲，怡而汗出，因以著粉，身體輕便而欲食。」普施行之，年九十餘，耳目聦明，齒牙完堅。

阿善針術。凡醫咸言背及匈藏之閒不可妄針，針之不可過四分，而阿針背入一二寸，巨闕匈藏乃五六寸，而病皆瘳。阿從佗求方可服食益於人者，佗授以漆葉青䴴散：`佗別傳曰：「青䴴者，一名地節，一名黃芝，主理五藏，益精氣，本出於迷入山者，見仙人服之，以告佗。佗以為佳，語阿，阿又秘之。近者人見阿之壽，而氣力強盛，怪之，遂責所服食，因醉亂，誤道之。法一施，人多服者，皆有大驗。」本字書無「䴴」字，相傳音女廉反，然今人無識此者，甚可恨惜。`漆葉屑一斗，青䴴十四兩，以是為率。言乆服，去三蟲，利五藏，輕體，使人頭不白。阿從其言，壽百餘歲。漆葉處所而有。青䴴生於豐、沛、彭城及朝歌閒。

漢世異術之士甚衆，雖云不經，而亦有不可誣，故簡其美者列于傳末：

泠壽光、唐虞、魯女生三人者，皆與華佗同時。壽光年可百五六十歲，行容成公御婦人法，`列仙傳曰：「容成公者，能善補導之事，取精於玄牝。其要谷神不死，守生養氣者也。髮白復黑，齒落復生。」御婦人之術，謂握固不瀉，還精補腦也。`常屈頸鷮息，`鷮音居妖反。毛詩曰：「有集唯鷮。」毛萇注曰：「鷮，雉也。」山海經曰：「女几之山多白鷮。」郭璞曰：「似雉長尾，走且鳴也。」`須髮盡白，而色理如三四十時，死於江陵。唐虞道赤眉、張步家居里落，若與相及，死於鄉里不其縣。魯女生數說顯宗時事，甚明了，議者疑其時人也。董卓亂後，莫知所在。`漢武內傳曰「魯女生，長樂人。初餌胡麻及朮，絕穀八十餘年，日少壯，色如桃花，日能行三百里，走及麞鹿。傳世見之，云三百餘年。後采藥嵩高山，見一女人，曰：『我三天太上侍官也。』以五岳真形圖與之，并告其施行。女生道成，一旦與知友故人別，云入華山。去後五十年，先相識者逢女生華山廟前，乘白鹿，從玉女三十人，并令謝其鄉里親故人」也。`

徐登者，閩中人也。`閩中地，今泉州也。`本女子，化為丈夫。善為巫術。又趙炳，字公阿，東陽人，能為越方。`東陽，今婺州也。抱朴子曰：「道士趙炳，以氣禁人，人不能起。禁虎，虎伏地，低頭閉目，便可執縛。以大釘釘柱，入尺許，以氣吹之，釘即躍出射去，如弩箭之發。」異苑云：「趙侯以盆盛水，吹氣作禁，魚龍立見。」越方，善禁咒也。`時遭兵亂，疾疫大起，二人遇於烏傷溪水之上，`酈元注水經曰：「吳寧溪出吳寧縣，經烏傷，謂之烏傷溪。」在今婺州義烏縣東也。`遂結言約，共以其術療病。各相謂曰：「今旣同志，且可各試所能。」登乃禁溪水。水為不流，炳復次禁枯樹，樹即生荑，`易曰：「枯楊生荑。」王弼注云：「荑者，楊之秀也。」`二人相視而笑，共行其道焉。

登年長，炳師事之。貴尚清儉，禮神唯以東流水為酌，削桑皮為脯。但行禁架，所療皆除。`禁架即禁術也。`

後登物故，炳東入章安，`縣名，屬會稽郡。本名回浦，光武改為章安。故城在今台州臨海縣東南。`百姓未之知也。炳乃故升茅屋，梧鼎而爨，主人見之驚懅，`梧，支也。懅，忙也。`炳笑不應，旣而爨孰，屋無損異。又甞臨水求度，舩人不和之，`和猶許也。俗本作「知」者誤也。`炳乃張蓋坐其中，長嘯呼風，亂流而濟。於是百姓神服，從者如歸。章安令惡其惑衆，收殺之。人為立祠室於永康，至今蚊蚋不能入也。`炳故祠在今婺州永康縣東，俗呼為趙侯祠，至今蚊蚋不入祠所。江南猶傳趙侯禁法以療疾云。`

費長房者，汝南人也。曾為市掾。市中有老翁賣藥，懸一壺於肆頭，及市罷，輒跳入壺中。市人莫之見，唯長房於樓上覩之，異焉，因往再拜奉酒脯。翁知長房之意其神也，謂之曰：「子明日可更來。」長房旦日復詣翁，翁乃與俱入壺中。唯見玉堂嚴麗，旨酒甘肴盈衍其中，共飲畢而出。翁約不聽與人言之。後乃就樓上候長房曰：「我神仙之人，以過見責，今事畢當去，子寧能相隨乎？樓下有少酒，與卿為別。」長房使人取之，不能勝，又令十人扛之，猶不舉。`說文曰：「兩人對舉為扛。」音江。`翁聞，笑而下樓，以一指提之而上。視器如一升許，而二人飲之終日不盡。

長房遂欲求道，而顧家人為憂。`顧，念也。`翁乃斷一青竹，度與長房身齊，使懸之舍後。家人見之，即長房形也，以為縊死，大小驚號，遂殯葬之。長房立其傍，而莫之見也。於是遂隨從入深山，踐荊棘於羣虎之中。留使獨處，長房不恐。又卧於空室，以朽索懸萬斤石於心上，衆蛇競來齧索且斷，長房亦不移。翁還，撫之曰：「子可敎也。」復使食糞，糞中有三蟲，臭穢特甚，長房意惡之。翁曰：「子幾得道，恨於此不成，如何！」

長房辭歸，翁與一竹杖，曰：「騎此任所之，則自至矣。旣至，可以杖投葛陂中也。」`陂在今豫州新蔡縣西北。`又為作一符，曰：「以此主地上鬼神。」長房乘杖，須臾來歸，自謂去家適經旬日，而已十餘年矣。即以杖投陂，顧視則龍也。家人謂其乆死，不信之。長房曰：「往日所葬，但竹杖耳。」乃發冢剖棺，杖猶存焉。遂能醫療衆病，鞭笞百鬼，及驅使社公。或在它坐，獨自恚怒，人問其故，曰：「吾責鬼魅之犯法者耳。」

汝南歲歲常有魅，偽作太守章服，詣府門椎鼓者，郡中患之。時魅適來，而逢長房謁府君，惶懼不得退，便前解衣冠，叩頭乞活。長房呵之云：「便於中庭正汝故形！」即成老鼈，大如車輪，頸長一丈。長房復令就太守服罪，付其一札，以勑葛陂君。魅叩頭流涕，持札植於陂邊，以頸繞之而死。

後東海君來見葛陂君，因淫其夫人，於是長房劾繫之三年，而東海大旱。長房至海上，見其人請雨，乃謂之曰：「東海君有罪，吾前繫於葛陂，今方出之使作雨也。」於是雨立注。

長房曾與人共行，見一書生黃巾被裘，無鞍騎馬，下而叩頭。長房曰：「還它馬，赦汝死罪。」人問其故，長房曰：「此狸也，盜社公馬耳。」又甞坐客，而使至宛市鮓，須臾還，乃飯。或一日之閒，人見其在千里之外者數處焉。

後失其符，為衆鬼所殺。

薊子訓者，不知所由來也。建安中，客在濟陰宛句。`今曹州縣。句音劬。`有神異之道。甞抱鄰家嬰兒，故失手墯地而死，其父母驚號怨痛，不可忍聞，而子訓唯謝以過誤，終無它說，遂埋藏之。後月餘，子訓乃抱兒歸焉。父母大恐，曰：「死生異路，雖思我兒，乞不用復見也。」兒識父母，軒渠笑恱，欲往就之，母不覺攬取，乃實兒也。雖大喜慶，心猶有疑，乃竊發視死兒，但見衣被，方乃信焉。於是子訓流名京師，士大夫皆承風向慕之。

後乃駕驢車，與諸生俱詣許下。道過滎陽，止主人舍，而所駕之驢忽然卒僵，蛆蟲流出，主遽白之。子訓曰：「乃爾乎？」方安坐飯，食畢，徐出以杖扣之，驢應聲奮起，行步如初，即復進道。其追逐觀者常有千數。旣到京師，公卿以下候之者，坐上恒數百人，皆為設酒脯，終日不匱。

後因遁去，遂不知所止。初去之日，唯見白雲騰起，從旦至暮，如是數十處。時有百歲翁，自說童兒時見子訓賣藥於會稽市，顏色不異於今。後人復於長安東霸城見之，與一老公共摩挲銅人，`酈元水經注曰，魏文帝黃初元年，徙長安金狄，重不可致，因留霸城南。`相謂曰：「適見鑄此，已近五百歲矣。」`史記秦始皇二十六年，於咸陽鑄金人十二，重各千斤，至此四百二十餘年。`顧視見人而去，猶駕昔所乘驢車也。見者呼之曰：「薊先生小住。」並行應之，`並猶且也，音蒲朗反。`視若遟徐，而走馬不及，於是而絕。

劉根者，潁川人也。隱居嵩山中。諸好事者自遠而至，就根學道，太守史祈以根為妖妄，乃收執詣郡，數之曰：「汝有何術，而誣惑百姓？若果有神，可顯一驗事。不爾，立死矣。」根曰：「實無它異，頗能令人見鬼耳。」祈曰：「促召之，使太守目覩，爾乃為明。」根於是左顧而嘯，有頃，祈之亡父祖近親數十人，皆反縛在前，向根叩頭曰：「小兒無狀，分當萬坐。」顧而叱祈曰：「汝為子孫，不能有益先人，而反累辱亡靈！可叩頭為吾陳謝。」祈驚懼悲哀，頓首流血，請自甘罪坐。根嘿而不應，忽然俱去，不知在所。

左慈字元放，廬江人也。少有神道。甞在司空曹操坐，操從容顧衆賔曰：「今日高會，珍羞略備，所少吳松江鱸魚耳。」`松江在今蘇州東南，首受太湖。神仙傳云：「松江出好鱸魚，味異它處。」`放於下坐應曰：「此可得也。」因求銅盤貯水，以竹竿餌釣於盤中，須臾引一鱸魚出。操大拊掌笑，會者皆驚。操曰：「一魚不周坐席，可更得乎？」放乃更餌鉤沈之，須臾復引出，皆長三尺餘，生鮮可愛。操使目前鱠之，周浹會者。操又謂曰：「旣已得魚，恨無蜀中生薑耳。」放曰：「亦可得也。」操恐其近即所取，因曰：「吾前遣人到蜀買錦，可過勑使者，增市二端。」語頃，即得薑還，并獲操使報命。後操使蜀反，驗問增錦之狀及時日早晚，若符契焉。

後操出近郊，士大夫從者百許人，慈乃為齎酒一升，脯一斤，手自斟酌，百官莫不醉飽。操怪之，使尋其故，行視諸鑪，悉亡其酒脯矣。`鑪，酒肆也。`操懷不喜，`喜音許吏反。`因坐上收欲殺之，慈乃卻入壁中，霍然不知所在。或見於市者，又捕之，而市人皆變形與慈同，莫知誰是。後人逢慈於陽城山頭，因復逐之，遂入走羊羣。操知不可得，乃令就羊中告之曰：「不復相殺，本試君術耳。」忽有一老羝屈前兩膝，人立而言曰：「遽如許。」`言何遽如許為事。`即競往赴之，而羣羊數百皆變為羝，並屈前膝人立，云「遽如許」，遂莫知所取焉。`魏文帝典論論郤儉等事曰「潁川郤儉能辟穀，餌伏苓，甘陵甘始名善行氣，老有少容，廬江左慈知補導之術，並為軍吏。初，儉至之所，伏苓價暴貴數倍。議郎安平李覃學其辟穀，食伏苓，飲寒水，水寒中泄利，殆至殞命。後始來，衆人無不鴟視狼顧，呼吸吐納。軍祭酒弘農董芬為之過差，氣閉不通，良乆乃蘇。左慈到，又競受其補導之術。至寺人嚴峻往從問受，奄豎真無事於斯術也。人之逐聲，乃至於是」也。`

計子勳者，不知何郡縣人。皆謂數百歲，行來於人閒。一旦忽言日中當死，主人與之葛衣，子勳服而正寢，至日中果死。

上成公者，密縣人也。其初行乆而不還，後歸，語其家云：「我已得仙。」因辭家而去。家人見其舉步稍高，良乆乃沒云。陳寔、韓韶同見其事。

解奴辜、張貂者，亦不知是何郡國人也。皆能隱淪，出入不由門戶。奴辜能變易物形，以誑幻人。

又河南有麴聖卿，善為丹書符劾，厭殺鬼神而使命之。

又有編盲意，`編，姓也。盲意，名。`亦與鬼物交通。

初，章帝時有壽光侯者，`壽，姓也。風俗通曰：「壽於姚，吳大夫。」`能劾百鬼衆魅，令自縛見形。其鄉人有婦為魅所病，侯為劾之，得大蛇數丈，死於門外。又有神樹，人止者輒死，鳥過者必墜，侯復劾之，樹盛夏枯落，見大蛇長七八丈，懸死其閒。帝聞而徵之。乃試問之：「吾殿下夜半後，常有數人絳衣被髮，持火相隨，豈能劾之乎？」侯曰：「此小怪，易銷耳。」帝偽使三人為之，侯劾三人，登時仆地無氣。帝大驚曰：「非魅也，朕相試耳。」解之而蘇。

甘始、東郭延年、`漢武內傳曰：「延年字公游。」`封君達三人者，皆方士也。率能行容成御婦人術，或飲小便，或自倒懸，愛嗇精氣，不極視大言。甘始、元放、延年皆為操所錄，問其術而行之。`曹植辯道論曰：「甘始者，老而有少容，自諸術士咸共歸之。然始辭繁寡實，頗切怪言。余甞辟左右獨與之言，問其所行。溫顏以誘之，美辭以導之。始語余：『吾本師姓韓字雅。甞與師於南海作金，前後數四，投數萬斤金於海。』又言：『諸梁時，西域胡來獻香𦋺腰帶割玉刀，時悔不取也。』又言：『車師之西國，兒生劈背出脾，欲其食少而怒行也。』又言：『取鯉魚五寸一雙，令其一著藥投沸膏中，有藥奮尾鼓鰓，遊行沈浮，有若處淵，其一者已孰而可噉。』余時問言：『寧可試不？』言：『是藥去此踰萬里，當出塞，始不自行不能得也。』言不盡於此，頗難悉載，故粗舉其巨怪者。始若遭秦始皇、漢武帝，則復徐巿、欒大之徒也。」`君達號「青牛師」。`漢武帝內傳曰：「封君達，隴西人。初服黃連五十餘年，入鳥舉山，服水銀百餘年，還鄉里，如二十者。常乘青牛，故號『青牛道士』。聞有病死者，識與不識，便以要閒竹管中藥與服，或下針，應手皆愈。不以姓名語人。聞魯女生得五岳圖，連年請求，女生未見授。并告節度。二百餘歲乃入玄丘山去。」`凡此數人，皆百餘歲及二百歲也。

王真、郝孟節者，皆上黨人也。王真年且百歲，視之面有光澤，似未五十者。自云：「周流登五岳名山，悉能行胎息胎食之方，嗽舌下泉咽之，不絕房室。」`漢武內傳曰：「王真字叔經，上黨人。習閉氣而吞之，名曰『胎息』；習嗽舌下泉而咽之，名曰『胎食』。真行之，斷穀二百餘日，肉色光美，力並數人。」抱朴子曰：「胎息者，能不以鼻口噓噏，如在胎之中。」嗽音朔。`孟節能含棗核，不食可至五年十年。又能結氣不息，身不動搖，狀若死人，可至百日半年。亦有室家。為人質謹不妄言，似士君子。曹操使領諸方士焉。

北海王和平，性好道術，自以當仙。濟南孫邕少事之，從至京師。會和平病歿，邕因葬之東陶。有書百餘卷，藥數囊，悉以送之。後弟子夏榮言其尸解，邕乃恨不取其寶書仙藥焉。`尸解者，言將登仙，假託為尸以解化也。`

贊曰：幽貺罕徵，明數難校。不探精遠，曷感靈效？如或遷訛，實乖玄奧。

* * *

