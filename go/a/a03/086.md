

##### 後漢書
	`卷八十六 ‧ 南蠻西南夷列傳第七十六`

* * *

昔高辛氏有犬戎之寇，`高辛，帝嚳。`帝患其侵暴，而征伐不剋。乃訪募天下，有能得犬戎之將吳將軍頭者，購黃金千鎰，邑萬家，又妻以少女。時帝有畜狗，其毛五采，名曰槃瓠。`魏略曰：「高辛氏有老婦，居王室，得耳疾，挑之，乃得物大如繭。婦人盛瓠中，覆之以槃，俄頃化為犬，其文五色，因名槃瓠。」`下令之後，槃瓠遂銜人頭造闕下，羣臣怪而診之，`診，候視也。`乃吳將軍首也。帝大喜，而計槃瓠不可妻之以女，又無封爵之道，議欲有報而未知所宜。女聞之，以為帝皇下令，不可違信，因請行。帝不得已，乃以女配槃瓠。槃瓠得女，負而走入南山，止石室中。所處險絕，人跡不至。`今辰州盧溪縣西有武山。黃閔武陵記曰：「山高可萬仞。山半有槃瓠石室，可容數萬人。中有石床，槃瓠行迹。」今案：山窟前有石羊、石獸，古迹竒異尤多。望石窟大如三閒屋，遙見一石仍似狗形，蠻俗相傳，云是槃瓠像也。`於是女解去衣裳，為僕鑒之結，著獨力之衣。`僕鑒，獨力，皆未詳。流俗本或有改「鑒」字為「豎」者，妄穿鑿也。結音髻。`帝悲思之，遣使尋求，輒遇風雨震晦，使者不得進。經三年，生子一十二人，六男六女。槃瓠死後，因自相夫妻。織績木皮，染以草實，好五色衣服，製裁皆有尾形。`干寶晉紀曰：「武陵、長沙、廬江郡夷，槃瓠之後也。雜處五溪之內。槃瓠憑山阻險，每每常為害。糅雜魚肉，叩槽而號，以祭槃瓠。俗稱『赤髀橫裙』，即其子孫。」`其母後歸，以狀白帝，於是使迎致諸子。衣裳班蘭，語言侏離，`侏離，蠻夷語聲也。`好入山壑，不樂平曠。帝順其意，賜以名山廣澤。其後滋蔓，號曰蠻夷。外癡內黠，安土重舊。以先父有功，母帝之女，田作賈販，無關梁符傳，租稅之賦。`優寵之，故蠲其賦役也。荊州記曰：「沅陵縣居酉口，有上就、武陽二鄉，唯此是槃瓠子孫，狗種也。二鄉在武溪之北。」`有邑君長，皆賜印綬，冠用獺皮。名渠帥曰精夫，相呼為姎徒。`說文曰：「姎，女人自稱，我也。」音烏朗反。此已上並見風俗通也。`今長沙武陵蠻是也。

其在唐虞，與之要質，故曰要服。夏商之時，漸為邊患。逮于周世，黨衆彌盛。宣王中興，乃命方叔南伐蠻方，詩人所謂「蠻荊來威」者也。又曰：「蠢爾蠻荊，大邦為讎。」`毛詩小雅序曰「采苡，宣王南征也」。「薄言采苡，于彼新田。顯允方叔，振旅闐闐。蠢爾蠻荊，大邦為讎」注云：「方叔卿士，命而為將也。」`明其黨衆繁多，是以抗敵諸夏也。

平王東遷，蠻遂侵暴上國。晉文侯輔政，乃率蔡共侯擊破之。`晉文侯仇也。`至楚武王時，蠻與羅子共敗楚師，殺其將屈瑕。`左傳「楚屈瑕伐羅及鄢，亂次以濟，其水遂無次，且不設備，羅與盧戎兩軍之，大敗之。莫敖縊于荒谷，羣帥囚于冶父」也。`莊王初立，`莊王名旅，穆王之子。`民飢兵弱，復為所寇。楚師旣振，然後乃服，自是遂屬於楚。鄢陵之役，蠻與恭王合兵擊晉。`左傳晉楚戰于鄢陵。晉郤至曰「楚二卿相惡，王卒以舊，鄭陳而不整，蠻軍而不陳」也。`及吳起相悼王，南并蠻越，遂有洞庭、蒼梧。秦昭王使白起伐楚，略取蠻夷，始置黔中郡。漢興，改為武陵。`黔中故城在今辰州沅陵縣西。`歲令大人輸布一匹，小口二丈，是謂賨布。`說文曰：「南蠻賦也。」賨，才冬反。`雖時為寇盜，而不足為郡國患。

光武中興，武陵蠻夷特盛。建武二十三年，精夫相單程等據其險隘，大寇郡縣。遣武威將軍劉尚發南郡、長沙、武陵兵萬餘人，乘舩泝沅水入武谿擊之。`沅水出牂柯故且蘭東北，經辰州、潭州、岳州，經洞庭湖入江也。`尚輕敵入險，山深水疾，舟舩不得上。蠻氏知尚糧少入遠，又不曉道徑，遂屯聚守險。尚食盡引還，蠻緣路徼戰，尚軍大敗，悉為所沒。二十四年，相單程等下攻臨沅，遣謁者李嵩、中山太守馬成擊之，不能剋。明年春，遣伏波將軍馬援、中郎將劉匡、馬武、孫永等，將兵至臨沅，擊破之。單程等飢困乞降，會援病卒，謁者宗均聽悉受降。為置吏司，羣蠻遂平。

肅宗建初元年，武陵澧中蠻陳從等反叛，入零陽蠻界。`零陽，縣，屬武陵郡。``零陽，縣，屬武陵郡。`其冬，零陽蠻五里精夫為郡擊破從，從等皆降。三年冬，漊中蠻覃兒健等復反，`漊，水名，源出今澧州崇義縣也。`攻燒零陽、作唐、孱陵界中。`作唐，縣，屬武陵郡。孱陵，縣，故城在今荊州公安縣西南。孱音仕顏反。`明年春，發荊州七郡及汝南、潁川弛刑徒吏士五千餘人，拒守零陽，募充中五里蠻精夫不叛者四千人，擊澧中賊。`充，縣，屬武陵郡。充音衝。`五年春，覃兒健等請降，不許。郡因進兵與戰於宏下，大破之，斬兒健首，餘皆弃營走還漊中，復遣乞降，乃受之。於是罷武陵屯兵，賞賜各有差。

和帝永元四年冬，漊中、澧中蠻潭戎等反，燔燒郵亭，殺略吏民，郡兵擊破降之。安帝元初二年，澧中蠻以郡縣徭稅失平，懷怨恨，遂結充中諸種二千餘人，攻城殺長吏。州郡募五里蠻六亭兵追擊破之，皆散降。賜五里、六亭渠帥金帛各有差。明年秋，漊中、澧中蠻四千人並為盜賊。又零陵蠻羊孫、陳湯等千餘人，`零陵，縣，屬零陵郡也。`著赤幘，稱將軍，燒官寺，抄掠百姓。州郡募善蠻討平之。

順帝永和元年，武陵太守上書，以蠻夷率服，可比漢人，增其租賦。議者皆以為可。尚書令虞詡獨奏曰：「自古聖王不臣異俗，非德不能及，威不能加，知其獸心貪婪，難率以禮。是故羇縻而綏撫之，附則受而不逆，叛則弃而不追。先帝舊典，貢稅多少，所由來乆矣。今猥增之，必有怨叛。計其所得，不償所費，必有後悔。」帝不從。其冬澧中、漊中蠻果爭貢布非舊約，遂殺鄉吏，舉種反叛。明年春，蠻二萬人圍充城，八千人寇夷道。遣武陵太守李進討破之，斬首數百級，餘皆降服。進乃簡選良吏，得其情和。在郡九年，梁太后臨朝，下詔增進秩二千石，賜錢二十萬。桓帝元嘉元年秋，武陵蠻詹山等四千餘人反叛，拘執縣令，屯結深山。至永興元年，太守應奉以恩信招誘，皆悉降散。

永壽三年十一月，長沙蠻反叛，屯益陽。至延熹三年秋，遂抄掠郡界，衆至萬餘人，殺傷長吏。又零陵蠻入長沙。冬，武陵蠻六千餘人寇江陵，荊州刺史劉度、謁者馬睦、南郡太守李肅皆奔走。肅主簿胡爽扣馬首諫曰：「蠻夷見郡無儆備，故敢乘閒而進。明府為國大臣，連城千里，舉旄鳴鼓，應聲十萬，奈何委符守之重，而為逋逃之人乎！」肅拔刃向爽曰：「掾促去！太守今急，何暇此計。」爽抱馬固諫，肅遂殺爽而走。帝聞之，徵肅弃巿，度、睦減死一等，復爽門閭，拜家一人為郎。於是以右校令度尚為荊州刺史，討長沙賊，平之。又遣車騎將軍馮緄討武陵蠻，並皆降散。軍還，賊復寇桂陽，太守廖析奔走。`廖音力弔反。`武陵蠻亦更攻其郡，太守陳奉率吏人擊破之，斬首三千餘級，降者二千餘人。至靈帝中平三年，武陵蠻復叛，寇郡界，州郡擊破之。

禮記稱「南方曰蠻，雕題交阯」。其俗男女同川而浴，故曰交阯。`題，額也。雕之，謂刻其肌以丹青涅也。`其西有噉人國，生首子輒解而食之，謂之宜弟。味旨，則以遺其君，君喜而賞其父。取妻美，則讓其兄。今烏滸人是也。`萬震南州異物志曰：「烏滸，地名也。在廣州之南，交州之北。恒出道閒伺候行旅，輒出擊之。利得人食之，不貪其財貨，並以其肉為肴葅，又取其髑髏破之以飲酒。以人掌趾為珎異，以食長老。」`

交阯之南有越裳國。周公居攝六年，制禮作樂，天下和平，越裳以三象重譯而獻白雉，曰：「道路悠遠，山川岨深，音使不通，故重譯而朝。」成王以歸周公。公曰：「德不加焉，則君子不饗其質；`質亦贄也。`政不施焉，則君子不臣其人。吾何以獲此賜也！」其使請曰：「吾受命吾國之黃耇`爾雅曰：「黃髮，鮐背，耇老，壽也。」`曰：『乆矣，天之無烈風雷雨，`尚書大傳作「別風注雨」。`意者中國有聖人乎？有則盍往朝之。』」周公乃歸之於王，`事見尚書大傳。`稱先王之神致，以薦于宗廟。周德旣衰，於是稍絕。

及楚子稱霸，朝貢百越。秦并天下，威服蠻夷，始開領外，置南海、桂林、象郡。漢興，尉佗自立為南越王，傳國五世。`前書南粵王趙佗，真定人也。秦時為南海尉。佗孫胡，胡子嬰齊，嬰齊子興也。`至武帝元鼎五年，遂滅之，分置九郡，交阯刺史領焉。其珠崖、儋耳二郡在海洲上，東西千里，南北五百里。其渠帥貴長耳，皆穿而縋之，垂肩三寸。武帝末，珠崖太守會稽孫幸調廣幅布獻之，蠻不堪役，遂攻郡殺幸。幸子豹合率善人還復破之，自領郡事，討擊餘黨，連年乃平。豹遣使封還印綬，上書言狀，制詔即以豹為珠崖太守。`即，就也。`威政大行，獻命歲至。中國貪其珍賂，漸相侵侮，故率數歲一反。元帝初元三年，遂罷之。凡立郡六十五歲。

逮王莽輔政，元始二年，日南之南黃支國來獻犀牛。凡交阯所統，雖置郡縣，而言語各異，重譯乃通。人如禽獸，長幼無別。項髻徒跣，`為髻於項上也。`以布貫頭而著之。後頗徙中國罪人，使雜居其間，乃稍知言語，漸見禮化。

光武中興，錫光為交阯，任延守九真，於是敎其耕稼，制為冠履，初設媒娉，始知姻娶，建立學校，導之禮義。

建武十二年，九真徼外蠻里張游，`里，蠻之別號，今呼為俚人。`率種人慕化內屬，封為歸漢里君。明年，南越徼外蠻夷獻白雉、白菟。至十六年，交阯女子徵側及其妹徵貳反，攻郡。徵側者，麊泠縣雒將之女也。`麊音莫支反。泠音零。`嫁為朱䳒人詩索妻，甚雄勇。交阯太守蘇定以法繩之，側忿，故反。於是九真、日南、合浦蠻里皆應之，凡略六十五城，自立為王。交阯刺史及諸太守僅得自守。光武乃詔長沙、合浦、交阯具車舩，修道橋，通障谿，儲糧穀。十八年，遣伏波將軍馬援、樓舩將軍段志，發長沙、桂陽、零陵、蒼梧兵萬餘人討之。明年夏四月，援破交阯，斬徵側、徵貳等，餘皆降散。進擊九真賊都陽等，破降之。徙其渠帥三百餘口於零陵。於是領表悉平。

肅宗元和元年，日南徼外蠻夷究不事人邑豪獻生犀、白雉。`究不事人，蠻夷別號也。`和帝永元十二年夏四月，日南、象林蠻夷二千餘人寇掠百姓，燔燒官寺，郡縣發兵討擊，斬其渠帥，餘衆乃降。於是置象林將兵長史，以防其患。安帝永初元年，九真徼外夜郎蠻夷舉土內屬，開境千八百四十里。元初二年，蒼梧蠻夷反叛，明年，遂招誘鬱林、合浦蠻漢數千人攻蒼梧郡。鄧太后遣侍御史任逴奉詔赦之，`逴音卓。`賊皆降散。延光元年，九真徼外蠻貢獻內屬。三年，日南徼外蠻復來內屬。順帝永建六年，日南徼外葉調王便遣使貢獻，帝賜調便金印紫綬。

永和二年，日南、象林徼外蠻夷區憐等數千人攻象林縣，燒城寺，殺長吏。交阯刺史樊演發交阯、九真二郡兵萬餘人救之。兵士憚遠役，遂反，攻其府。二郡雖擊破反者，而賊埶轉盛。會侍御史賈昌使在日南，即與州郡并力討之，不利，遂為所攻。圍歲餘而兵穀不繼，帝以為憂。明年，召公卿百官及四府掾屬，問其方略，皆議遣大將，發荊、楊、兖、豫四萬人赴之。大將軍從事中郎李固駮曰：「若荊、楊無事，發之可也。今二州盜賊槃結不散，武陵、南郡蠻夷未輯，長沙、桂陽數被徵發，如復擾動，必更生患。其不可一也。又兖、豫之人卒被徵發，遠赴萬里，無有還期，詔書迫促，必致叛亡。其不可二也。南州水土溫暑，加有瘴氣，致死亡者十必四五。其不可三也。遠涉萬里，士卒疲勞，比至領南，不復堪鬬。其不可四也。軍行三十里為程，而去日南九千餘里，三百日乃到，計人稟五升，`古升小，故曰五升也。`用米六十萬斛，不計將吏驢馬之食，但負甲自致，費便若此。其不可五也。設軍到所在，死亡必衆，旣不足禦敵，當復更發，此為刻割心腹以補四支。其不可六也。九真、日南相去千里，發其吏民，猶尚不堪，何況乃苦四州之卒，以赴萬里之艱哉！其不可七也。前中郎將尹就討益州叛羌，益州諺曰：『虜來尚可，尹來殺我。』後就徵還，以兵付刺史張喬。喬因其將吏，旬月之閒，破殄寇虜。此發將無益之効，州郡可任之驗也。宜更選有勇略仁惠任將帥者，以為刺史、太守，悉使共住交阯。今日南兵單無穀，守旣不足，戰又不能。可一切徙其吏民北依交阯，事靜之後，乃命歸本。還募蠻夷，使自相攻，轉輸金帛，以為其資。有能反閒致頭首者，許以封侯列土之賞。故并州刺史長沙祝良，性多勇決，又南陽張喬，前在益州有破虜之功，皆可任用。昔太宗就加魏尚為雲中守，`前書曰，槐里人魏尚為雲中守，以斬首捕虜上功不實免。馮唐言之於文帝，帝令唐持節赦尚，復以為雲中守。`哀帝即拜龔舍為太山太守。`前書曰，舍字君倩。初徵為諫大夫，病免；復徵為博士，又病去。頃之，哀帝遣使即楚拜舍為太山太守也。`宜即拜良等，便道之官。」四府悉從固議，即拜祝良為九真太守，張喬為交阯刺史。喬至，開示慰誘，並皆降散。良到九真，單車入賊中，設方略，招以威信，降者數萬人，皆為良築起府寺。由是嶺外復平。

建康元年，日南蠻夷千餘人復攻燒縣邑，遂扇動九真，與相連結。交阯刺史九江夏方開恩招誘，賊皆降服。時梁太后臨朝，美方之功，遷為桂陽太守。桓帝永壽三年，居風令貪暴無度，縣人朱達等及蠻夷相聚，攻殺縣令，衆至四五千人，進攻九真，九真太守兒式戰死。`兒音五兮反。`詔賜錢六十萬，拜子二人為郎。遣九真都尉魏朗討破之，斬首二千級，渠帥猶屯據日南，衆轉彊盛。延熹三年，詔復拜夏方為交阯刺史。方威惠素著，日南宿賊聞之，二萬餘人相率詣方降。靈帝建寧三年，鬱林太守谷永以恩信招降烏滸人十餘萬內屬，皆受冠帶，開置七縣。熹平二年冬十二月，日南徼外國重譯貢獻。光和元年，交阯、合浦烏滸蠻反叛，招誘九真、日南，合數萬人，攻沒郡縣。四年，刺史朱儁擊破之。六年，日南徼外國復來貢獻。

巴郡南郡蠻，本有五姓：巴氏，樊氏，瞫氏，`音審。`相氏，鄭氏。皆出於武落鍾離山。`代本曰「廩君之先，故出巫誕」也。`其山有赤黑二穴，巴氏之子生於赤穴，四姓之子皆生黑穴。未有君長，俱事鬼神，乃共擲劔於石穴，約能中者，奉以為君。巴氏子務相乃獨中之，衆皆歎。又令各乘土舩，約能浮者，當以為君。餘姓悉沈，唯務相獨浮。因共立之，是為廩君。乃乘土舩，從夷水至鹽陽。`荊州圖副曰：「夷陵縣西有溫泉。古老相傳，此泉元出鹽，于今水有鹽氣。縣西一獨山有石穴，有二大石並立穴中，相去可一丈，俗名為陰陽石。陰石常濕，陽石常燥。」盛弘之荊州記曰：「昔廩君浮夷水，射鹽神于陽石之上。案今施州清江縣水一名鹽水，源出清江縣西都亭山。」水經云：「夷水別出巴郡魚復縣。」注云：「水色清，照十丈，分沙石。蜀人見澄清，因名清江也。」`鹽水有神女，謂廩君曰：「此地廣大，魚鹽所出，願留共居。」廩君不許。鹽神暮輒來取宿，旦即化為蟲，與諸蟲羣飛，掩蔽日光，天地晦冥。積十餘日，廩君思其便，因射殺之，天乃開明。廩君於是君乎夷城，`此已上並見代本也。`四姓皆臣之。廩君死，魂魄世為白虎。巴氏以虎飲人血，遂以人祠焉。

及秦惠王并巴中，以巴氏為蠻夷君長，世尚秦女，其民爵比不更，有罪得以爵除。其君長歲出賦二千一十六錢，三歲一出義賦千八百錢。其民戶出幏布八丈二尺，雞羽三十鍭。`說文：「幏，南郡蠻夷布也。」音公亞反。毛詩：「四鍭旣均。」儀禮：「矢鍭一乘。」鄭玄曰：「鍭猶候也，候物而射之也。」三十鍭，一百四十九。俗本「幏」作「蒙」，「鍭」作「鏃」者，並誤也。`漢興，南郡太守靳彊請一依秦時故事。

至建武二十三年，南郡潳山蠻雷遷等始反叛，`潳音屠。`寇掠百姓，遣武威將軍劉尚將萬餘人討破之，徙其種人七千餘口置江夏界中，今沔中蠻是也。和帝永元十三年，巫蠻許聖等以郡收稅不均，`巫，縣，屬南郡。`懷怨恨，遂屯聚反叛。明年夏，遣使者督荊州諸郡兵萬餘人討之。聖等依憑岨隘，乆不破。諸軍乃分道並進，或自巴郡、魚復數路攻之，蠻乃散走，斬其渠帥，乘勝追之，大破聖等。聖等乞降，復悉徙置江夏。靈帝建寧二年，江夏蠻叛，州郡討平之。光和三年，江夏蠻復反，與廬江賊黃穰相連結，十餘萬人，攻沒四縣，寇患累年。廬江太守陸康討破之，餘悉降散。

板楯蠻夷者，秦昭襄王時有一白虎，常從羣虎數遊秦、蜀、巴、漢之境，傷害千餘人。昭王乃重募國中有能殺虎者，賞邑萬家，金百鎰。時有巴郡閬中夷人，能作白竹之弩，乃登樓射殺白虎。`華陽國志曰「巴夷廖仲等射殺之」也。`昭王嘉之，而以其夷人，不欲加封，乃刻石盟要，復夷人頃田不租，十妻不筭，`優寵之，故一戶免其一頃田之稅，雖有十妻，不輸口筭之錢。復音福。`傷人者論，殺人者得以倓錢贖死。`何承天纂文曰：「倓，蠻夷贖罪貨也。」音徒濫反。`盟曰：「秦犯夷，輸黃龍一雙；夷犯秦，輸清酒一鍾。」夷人安之。

至高祖為漢王，發夷人還伐三秦。秦地旣定，乃遣還巴中，復其渠帥羅、朴、督、鄂、度、夕、龔七姓，不輸租賦，餘戶乃歲入賨錢，口四十。世號為板楯蠻夷。閬中有渝水，其人多居水左右。天性勁勇，初為漢前鋒，數陷陳。俗喜歌舞，`喜音虛記反。`高祖觀之，曰：「此武王伐紂之歌也。」乃命樂人習之，所謂巴渝舞也。遂世世服從。

至于中興，郡守常率以征伐。桓帝之世，板楯數反，太守蜀郡趙溫以恩信降服之。靈帝光和二年，巴郡板楯復叛，寇掠三蜀及漢中諸郡。靈帝遣御史中丞蕭瑗督益州兵討之，連年不能剋。帝欲大發兵，乃問益州計吏，考以征討方略。漢中上計程包對曰：「板楯七姓，射殺白虎立功，先世復為義人。其人勇猛，善於兵戰。昔永初中，羌入漢州，郡縣破壞，得板楯救之，羌死敗殆盡，故號為神兵。羌人畏忌，傳語種輩，勿復南行。至建和二年，羌復大入，實賴板楯連摧破之。前車騎將軍馮緄南征武陵，雖受丹陽精兵之銳，`史記曰，周成王封楚熊繹，始居丹陽。今歸州秭歸縣東南故城是也。至楚文王，始自丹陽遷於郢。續漢志云南郡枝江縣有丹陽聚也。`亦倚板楯以成其功。近益州郡亂，太守李顒亦以板楯討而平之。忠功如此，本無惡心。長吏鄉亭更賦至重，僕役箠楚，過於奴虜，亦有嫁妻賣子，或乃至自剄割。雖陳冤州郡，而牧守不為通理。闕庭悠遠，不能自聞。含怨呼天，叩心窮谷。愁苦賦役，困罹酷刑。故邑落相聚，以致叛戾。非有謀主僭號，以圖不軌。今但選明能牧守，自然安集，不煩征伐也。」帝從其言，遣太守曹謙宣詔赦之，即皆降服。至中平五年，巴郡黃巾賊起，板楯蠻夷因此復叛，寇掠城邑，遣西園上軍別部司馬趙瑾討平之。

西南夷者，在蜀郡徼外。有夜郎國，東接交阯，西有滇國，北有卭都國，各立君長。其人皆椎結左袵，邑聚而居，能耕田。其外又有巂、昆明諸落，西極同師，東北至葉榆，`葉榆，縣，屬益州郡。「葉」或作「楪」。臣賢案前書曰：「西自同師以東，北至葉榆，名為巂、昆明。」今流俗諸本並作「布舊昆明」，蓋「巂」字誤分為「布舊」也。`地方數千里。無君長，辮髮，隨畜遷徙無常。自巂東北有莋都國，東北有冉駹國，或土著，或隨畜遷徙。自冉駹東北有白馬國，氐種是也。此三國亦有君長。

夜郎者，初有女子浣於遯水，有三節大竹流入足閒，聞其中有號聲，剖竹視之，得一男兒，歸而養之。及長，有才武，自立為夜郎侯，以竹為姓。`見華陽國志。`武帝元鼎六年，平南夷，為牂柯郡，夜郎侯迎降，天子賜其王印綬。後遂殺之。夷獠咸以竹王非血氣所生，甚重之，求為立後。牂柯太守吳霸以聞，天子乃封其三子為侯。死，配食其父。今夜郎縣有竹王三郎神是也。`前書地理志曰：「夜郎縣有遯水，東至廣鬱。」華陽國志云：「遯水通鬱林，有三郎祠，皆有靈響。」又云：「竹王所捐破竹於野，成竹林，今王祠竹林是也。王甞從人止大石上，命作羹，從者白無水，王以劔擊石出水，今竹王水是也。」`

初，楚頃襄王時，遣將莊豪從沅水伐夜郎，軍至且蘭，椓舩於岸而步戰。旣滅夜郎，因留王滇池。以且蘭椓舩牂柯處，乃改其名為牂柯。`異物志曰：「牂柯，繫舩杙也。」`牂柯地多雨潦，俗好巫鬼禁忌，寡畜生，又無蠶桑，故其郡最貧。句町縣有桄桹木，可以為麫，百姓資之。`臨海異物志曰：「桄桹木外皮有毛，似栟櫚而散生。其木剛，作鋘鋤利如鐵，中石更利，唯中焦根乃致敗耳。皮中有似擣稻米片，又似麥麫，中作餅餌。」廣志曰「桄桹樹大四五圍，長五六丈，洪直，旁無枝條，其顛生葉不過數十，似椶葉，破其木肌堅難傷，入數寸得麫，赤黃密緻，可食」也。`公孫述時，大姓龍、傅、尹、董氏，與郡功曹謝暹保境為漢，乃遣使從番禺江奉貢。`南越志曰：「番禺縣之西，有江浦焉。」`光武嘉之，並加襃賞。桓帝時，郡人尹珍自以生於荒裔，不知禮義，乃從汝南許慎、應奉受經書圖緯，學成，還鄉里敎授，於是南域始有學焉。珍官至荊州刺史。`華陽國志曰：「尹珍字道真，毌斂縣人也。」`

滇王者，莊蹻之後也。元封二年，武帝平之，以其地為益州郡，割牂柯、越巂各數縣配之。後數年，復并昆明地，皆以屬之此郡。有池，周回二百餘里，水源深廣，而末更淺狹，有似倒流，故謂之滇池。河土平敞，多出鸚鵡、孔雀，有鹽池田漁之饒，金銀畜產之富。人俗豪忲。`忲，奢侈也。`居官者皆富及累世。

及王莽政亂，益州郡夷棟蠶、若豆等起兵殺郡守，越巂姑復夷人大牟亦皆叛，殺略吏人。莽遣寧始將軍廉丹，發巴蜀吏人及轉兵穀卒徒十餘萬擊之。吏士飢疫，連年不能剋而還。以廣漢文齊為太守，造起陂池，開通溉灌，墾田二千餘頃。率厲兵馬，修障塞，降集羣夷，甚得其和。及公孫述據益土，齊固守拒險，述拘其妻子，許以封侯，齊遂不降。聞光武即位，乃閒道遣使自聞。蜀平，徵為鎮遠將軍，封成義侯。`取其嘉名。`於道卒，詔為起祠堂，郡人立廟祀之。

建武十八年，夷渠帥棟蠶與姑復、楪榆、梇棟、連然、滇池、建伶、昆明諸種反叛，殺長吏。`姑復，縣，屬越巂郡，餘六縣並屬益州郡也。`益州太守繁勝與戰而敗，退保朱提。`縣，屬犍為郡。朱音殊。提音匙。`十九年，遣武威將軍劉尚等發廣漢、犍為、蜀郡人及朱提夷，合萬三千人擊之。尚軍遂度瀘水，入益州界。`瀘水一名若水，出旄牛徼外，經朱提至僰道入江，在今巂州南。特有瘴氣，三月四月經之必死。五月以後，行者得無害。故諸葛亮表云「五月度瀘」，言其艱苦也。`羣夷聞大兵至，皆弃壘奔走，尚獲其羸弱、穀畜。二十年，進兵與棟蠶等連戰數月，皆破之。明年正月，追至不韋，`孫盛蜀譜曰：「初，秦徙呂不韋子弟宗族於蜀，漢武帝開西南夷，置郡縣，徙呂氏以充之，因置不韋縣。」華陽國志曰「武帝通博南，置不韋縣，徙南越相呂嘉子孫宗族資之。因名不韋，以章其先人之惡行」也。`斬棟蠶帥，凡首虜七千餘人，得生口五千七百人，馬三千疋，牛羊三萬餘頭，諸夷悉平。

肅宗元和中，蜀郡王追為太守，政化尤異，有神馬四匹出滇池河中，甘露降，白烏見，始興起學校，漸遷其俗。靈帝熹平五年，諸夷反叛，執太守雍陟。遣御史中丞朱龜討之，不能剋。朝議以為郡在邊外，蠻夷喜叛，勞師遠役，不如弃之。太尉掾巴郡李顒建策討伐，乃拜顒益州太守，與刺史龐芝發板楯蠻擊破平之，還得雍陟。顒卒後，夷人復叛，以廣漢景毅為太守，討定之。毅初到郡，米斛萬錢，漸以仁恩，少年閒，`少年，未多年也。`米至數十云。

哀牢夷者，其先有婦人名沙壹，居于牢山。甞捕魚水中，觸沈木若有感，因懷姙，十月，產子男十人。後沈木化為龍，出水上。沙壹忽聞龍語曰：「若為我生子，今悉何在？」九子見龍驚走，獨小子不能去，背龍而坐，龍因舐之。其母鳥語，謂背為九，謂坐為隆，因名子曰九隆。及後長大，諸兄以九隆能為父所舐而黠，遂共推以為王。後牢山下有一夫一婦，復生十女子，九隆兄弟皆娶以為妻，後漸相滋長。種人皆刻畫其身，象龍文，衣皆著尾。`自此以上並見風俗通也。`九隆死，世世相繼。`哀牢傳曰：「九隆代代相傳，名號不可得而數，至於禁高，乃可記知。禁高死，子吸代；吸死，子建非代；建非死，子哀牢代；哀牢死，子桑藕代；桑藕死，子柳承代；柳承死，子柳貌代；柳貌死，子扈栗代。」`乃分置小王，往往邑居，散在谿谷。絕域荒外，山川阻深，生人以來，未甞交通中國。

建武二十三年，其王賢栗遣兵乘箄舩，`箄音蒲佳反。縛竹木為箄，以當船也。`南下江、漢，擊附塞夷鹿茤。`茤音多。其種今見在。`鹿茤人弱，為所禽獲。於是震雷疾雨，南風飄起，水為逆流，飜涌二百餘里，箄舩沈沒，哀牢之衆溺死數千人。賢栗復遣其六王將萬人以攻鹿茤，鹿茤王與戰，殺其六王。哀牢耆老共埋六王，夜虎復出其尸而食之，餘衆驚怖引去。賢栗惶恐，謂其耆老曰：「我曹入邊塞，自古有之，今攻鹿茤，輒被天誅，中國其有聖帝乎？天祐助之，何其明也！」二十七年，賢栗等遂率種人戶二千七百七十，口萬七千六百五十九，詣越巂太守鄭鴻降，求內屬。光武封賢栗等為君長。自是歲來朝貢。

永平十二年，哀牢王柳貌遣子率種人內屬，其稱邑王者七十七人，戶五萬一千八百九十，口五十五萬三千七百一十一。西南去洛陽七千里，顯宗以其地置哀牢、博南二縣，割益州郡西部都尉所領六縣，`古今注曰：「永平十年，置益州西部都尉，居巂唐。」續漢志六縣謂不韋、巂唐、比蘇、楪榆、邪龍、雲南也。`合為永昌郡。始通博南山，度蘭倉水，`華陽國志曰「博南縣西山，高三十里，越之度蘭滄水」也。`行者苦之。歌曰：「漢德廣，開不賔。度博南，越蘭津。度蘭倉，為它人。」

哀牢人皆穿鼻儋耳，其渠帥自謂王者，耳皆下肩三寸，庶人則至肩而已。土地沃美，宜五穀、蠶桑。知染采文繡，𦋺毲`𦋺，解見李恂傳。毲，未詳。`帛疊，`外國傳曰：「諸薄國女子織作白疊花布。」`蘭干細布，`華陽國志曰：「蘭干，獠言紵。」`織成文章如綾錦。有梧桐木華，績以為布，`廣志曰：「梧桐有白者，剽國有桐木，其華有白毳，取其毳淹漬，緝織以為布」也。`幅廣五尺，絜白不受垢汙。先以覆亡人，然後服之。其竹節相去一丈，名曰濮竹。`見華陽國志。`出銅、鐵、鉛、錫、金、銀、光珠、`華陽國志曰：「蘭滄水有金沙，洗取融為金。有光珠穴。」博物志曰：「光珠即江珠也。」`虎魄、`廣志曰：「虎魄生地中，其上及旁不生草，深者八九尺，大如斛，削去皮，成虎魄如斗，初時如桃膠，凝堅乃成。」博物志曰：「松脂淪入地千年化為伏苓，伏苓千歲化為虎魄。今太山有伏苓而無虎魄，永昌有虎魄而無伏苓。」`水精、琉璃、軻蟲、蚌珠、`徐衷南方草物狀曰「凡採珠常三月，用五牲祈禱，若祠祭有失，則風攪海水，或有大魚在蚌左右。蚌珠長三寸半，凡二品珠」也。`孔雀、翡翠、犀、象、猩猩、貊獸。`酈元水經注曰：「猩猩形若狗而人面，頭顏端正，善與人言，音聲妙麗，如婦人對語，聞之無不酸楚。」南中志曰：「猩猩在山谷中，行無常路，百數為羣。土人以酒若糟設於路；又喜屩子，土人織草為屩，數十量相連結。猩猩在山谷見酒及屩，知其設張者，即知張者先祖名字，乃呼其名而罵云「奴欲張我」，捨之而去。去而又還，相呼試共甞酒。初甞少許，又取屩子著之，若進兩三升，便大醉，人出收之，屩子相連不得去，執還內牢中。人欲取者，到牢邊語云：『猩猩，汝可自相推肥者出之。』旣擇肥竟，相對而泣。即左思賦云『猩猩啼而就禽』者也。昔有人以猩猩餉封溪令，令問餉何物，猩猩自於籠中曰：『但有酒及僕耳，無它飲食。』」南中八郡志曰：「貊大如驢，狀頗似熊，多力，食鐵，所觸無不拉。」廣志曰：「貊色蒼白，其皮溫煖。」`雲南縣有神鹿兩頭，能食毒草。`見華陽國志也。`

先是，西部都尉廣漢鄭純為政清絜，化行夷貊，君長感慕，皆獻土珍，頌德美。天子嘉之，即以為永昌太守。純與哀牢夷人約，邑豪歲輸布貫頭衣二領，鹽一斛，以為常賦，夷俗安之。純自為都尉、太守，十年卒官。建初元年，哀牢王類牢與守令忿爭，遂殺守令而反叛，攻越巂唐城。太守王尋奔楪榆。哀牢三千餘人攻博南，燔燒民舍。肅宗募發越巂、益州、永昌夷漢九千人討之。明年春，邪龍縣`郡國志曰屬永昌郡也。`昆明夷鹵承等應募，率種人與諸郡兵擊類牢於博南，大破斬之。傳首洛陽，賜鹵承帛萬匹，封為破虜傍邑侯。

永元六年，郡徼外敦忍乙王莫延慕義，遣使譯獻犀牛、大象。九年，徼外蠻及撣國王雍由調`撣音擅。東觀記作壇字。`遣重譯奉國珍寶，和帝賜金印紫綬，小君長皆加印綬、錢帛。

永初元年，徼外僬僥種夷陸類等三千餘口舉種內附，獻象牙、水牛、封牛。永寧元年，撣國王雍由調復遣使者詣闕朝賀，獻樂及幻人，能變化吐火，自支解，易牛馬頭。又善跳九，數乃至千。自言我海西人。海西即大秦也，撣國西南通大秦。明年元會，安帝作樂於庭，封雍由調為漢大都尉，賜印綬、金銀、綵繒各有差也。

邛都夷者，武帝所開，以為邛都縣。無幾而地陷為汙澤，因名為邛池，南人以為邛河。`在今巂州越巂縣東南。南中八郡志曰：「邛河縱廣岸二十里，深百餘丈。多大魚，長一二丈，頭特大，遙視如戴鐵釜狀。」李膺益州記云：「邛都縣下有一老姥，家貧孤獨，每食，輒有小蛇頭上戴角在床閒，姥憐之飴之。後稍長大，遂長丈餘。令有駿馬，蛇遂吸殺之。令因大忿恨，責姥出蛇。姥云在床下。令即掘地，愈深愈大，而無所見。令又遷怒殺姥。蛇乃感人以靈言瞋令：『何殺我母？當為母報讎。』此後每夜輒聞若雷若風，四十許日，百姓相見咸驚語：『汝頭那忽戴魚？』是夜方四十里與城一時俱陷為湖，土人謂之為『陷河』。唯姥宅無恙，訖今猶存。漁人採捕，必依止宿，每有風浪，輒居宅側，恬靜無它。風靜水清，猶見城郭樓櫓畟然。今水淺時，彼土人沒水取得舊木，堅貞，光黑如漆，今好事人以為枕相贈。」畟音測。`後復反叛。元鼎六年，漢兵自越巂水伐之，以為越巂郡。`巂水源出今巂州邛部縣西南巂山下。前書地理志曰，言其越巂水以置郡，故名焉。`其土地平原，有稻田。青蛉縣禺同山有碧鷄金馬，光景時時出見。`禺同山在今襃州楊波縣。王襃碧雞頌曰：「持節使王襃謹拜南崖，敬移金精神馬縹碧之雞，處南之荒。深谿回谷，非土之鄉。歸來歸來，漢德無疆。廉乎唐虞，澤配三皇。」華陽國志曰：「碧雞光景，人多見之。」前書音義曰：「金形似馬，碧形似雞也。」`俗多游蕩，而喜謳歌，略與牂柯相類。豪帥放縱，難得制御。

王莽時，郡守枚根調邛人長貴，以為軍候。更始二年，長貴率種人攻殺枚根，自立為邛穀王，領太守事。又降於公孫述。述敗，光武封長貴為邛穀王。建武十四年，長貴遣使上三年計，天子即授越巂太守印綬。十九年，武威將軍劉尚擊益州夷，路由越巂。長貴聞之，疑尚旣定南邊，威法必行，己不得自放縱，即聚兵起營臺，招呼諸君長，多釀毒酒，欲先以勞軍，因襲擊尚。尚知其謀，即分兵先據邛都，遂掩長貴誅之，徙其家屬於成都。

永平元年，姑復夷復叛，益州刺史發兵討破之，斬其渠帥，傳首京師。後太守巴郡張翕，政化清平，得夷人和。在郡十七年，卒，夷人愛慕，如喪父母。蘇祈叟二百餘人，`續漢書志曰，蘇祈，縣，屬越巂郡。`齎牛羊送喪，至翕本縣安漢，`安漢，縣，屬巴郡。`起墳祭祀。詔書嘉美，為立祠堂。

安帝元初三年，郡徼外夷大羊等八種，戶三萬一千，口十六萬七千六百二十，慕義內屬。時郡縣賦斂煩數，五年，卷夷大牛種封離等反畔，殺遂乆令。`遂乆故縣在今靡州界。`明年，永昌、益州及蜀郡夷皆叛應之，衆遂十餘萬，破壞二十餘縣，殺長吏，燔燒邑郭，剽略百姓，骸骨委積，千里無人。詔益州刺史張喬選堪能從事討之。喬乃遣從事楊竦將兵至楪榆擊之，賊盛未敢進，先以詔書告示三郡，密徵求武士，重其購賞。乃進軍與封離等戰，大破之，斬首三萬餘級，獲生口千五百人，資財四千餘萬，悉以賞軍士。封離等惶怖，斬其同謀渠帥，詣竦乞降，竦厚加慰納。其餘三十六種皆來降附。竦因奏長吏姦猾侵犯蠻夷者九十人，皆減死。州中論功未及上，會竦病創卒，張喬深痛惜之，乃刻石勒銘，圖畫其像。天子以張翕有遺愛，乃拜其子湍為太守。夷人懽喜，奉迎道路。曰：「郎君儀貌類我府君。」後湍頗失其心，有欲叛者，諸夷耆老相曉語曰：「當為先府君故。」遂以得安。後順桓閒，廣漢馮顥為太守，政化尤多異迹云。

莋都夷者，武帝所開，以為莋都縣。其人皆被髮左袵，言語多好譬類，居處略與汶山夷同。土出長年神藥，仙人山圖所居焉。`劉向列仙傳曰「山圖，隴西人。好乘馬，馬蹋折腳，山中道士敎服地黃、當歸、羌活、玄參，服一年，不嗜食，病愈身輕。追道士問之，自云：『五岳使人，之名山採藥。能隨吾，汝便不死。』山圖追隨，人不復見。六十餘年，一旦歸來，行母服於冢閒。期年復去，莫知所之」也。`元鼎六年，以為沈黎郡。至天漢四年，并蜀為西部，置兩都尉，一居旄牛，主徼外夷。一居青衣，主漢人。

永平中，益州刺史梁國朱輔，好立功名，慷慨有大略。`東觀記「輔」作「酺」。梁國寧陵人也。`在州數歲，宣示漢德，威懷遠夷。自汶山以西，前世所不至，正朔所未加。白狼、槃木、唐菆等百餘國，戶百三十餘萬，口六百萬以上，舉種奉貢，稱為臣僕，輔上疏曰：「臣聞詩云：『彼徂者岐，有夷之行。』`詩周頌也。`傳曰：『岐道雖僻，而人不遠。』`韓詩薛君傳曰：「徂，往也。夷，易也。行，道也。彼百姓歸文王者，皆曰岐有易道，可往歸矣。易道謂仁義之道而易行，故岐道阻險而人不難。」`詩人誦詠，以為符驗。今白狼王唐菆等慕化歸義，作詩三章。路經邛來大山零高坂，`山海經曰：「崍山，江水出焉。」郭璞曰：「中江所出也。」華陽國志曰：「邛來山本名邛莋，故邛人、莋人界也。巖阻峻回，曲折乃至。山上凝冰夏結，冬則劇寒，王陽行部至此而退者也。有長貧、苦採、八度之難。陽母、閎峻並阪名。」`峭危峻險，百倍岐道。`言詩人雖歎岐道之阻，但以文王之道，人以為夷易，今邛來峭危，甚於岐。`繈負老幼，若歸慈母。遠夷之語，辭意難正。草木異種，鳥獸殊類。有犍為郡掾田恭與之習狎，頗曉其言，臣輒令訊其風俗，譯其辭語。今遣從事史李陵與恭護送詣闕，并上其樂詩。昔在聖帝，舞四夷之樂；`解見陳禪傳。`今之所上，庶備其一。」帝嘉之，事下史官，錄其歌焉。`東觀記載其歌，并載夷人本語，並重譯訓詁為華言，今范史所載者是也。今錄東觀夷言，以為此注也。`

遠夷樂德歌詩曰：

　　大漢是治，`堤官隗搆。`與天合意。`魏冒踰糟。`吏譯平端，`罔驛劉脾。`不從我來。`旁莫支留。`聞風向化，`微衣隨旅。`所見竒異。`知唐桑艾。`多賜贈布，`邪毗𦂼䋠。`甘美酒食。`推潭僕遠。`昌樂肉飛，`拓拒蘇便。`屈申悉備。`局後仍離。`蠻夷貧薄，`僂讓龍洞。`無所報嗣。`莫支度由。`願主長壽，`陽雒僧鱗。`子孫昌熾。`莫稚角存。`

遠夷慕德歌詩曰：

　　蠻夷所處，`僂讓皮尼。`日入之部。`且交陵悟。`慕義向化，`繩動隨旅。`歸日出主。`路旦揀雒。`聖德深恩，`聖德渡諾。`與人富厚。`魏菌度洗。`冬多霜雪，`綜邪流藩。`夏多和雨。`莋邪尋螺。`寒溫時適，`藐潯瀘灕。`部人多有。`菌補邪推。`涉危歷險，`辟危歸險。`不遠萬里。`莫受萬柳。`去俗歸德，`術疊附德。`心歸慈母。`仍路孳摸。`

遠夷懷德歌曰：

　　荒服之外，`荒服之儀。`土地墝埆。`犁籍憐憐。`食肉衣皮，`阻蘇邪犁。`不見鹽穀。`莫碭麤沐。`吏譯傳風，`罔譯傳微。`大漢安樂。`是漢夜拒。`攜負歸仁`，蹤優路仁。`觸冒險陜。`雷折險龍。`高山岐峻，`倫狼藏幢。`緣崖磻石。`扶路側祿。`木薄發家，`息落服淫。`百宿到洛。`理歷髭雒。`父子同賜，`捕茞菌毗。`懷抱匹帛。`懷槀匹漏。`傳告種人，`傳室呼敕。`長願臣僕。`陵陽臣僕。`

肅宗初，輔坐事免。是時郡尉府舍皆有雕飾，畫山神海靈竒禽異獸，以眩燿之，夷人益畏憚焉。和帝永元十二年，旄牛徼外白狼、樓薄蠻夷王唐繒等，遂率種人十七萬口，歸義內屬。詔賜金印紫綬，小豪錢帛各有差。

安帝永初元年，蜀郡三襄種夷與徼外汙衍種并兵三千餘人反叛，攻蠶陵城，殺長吏。二年，青衣道夷邑長令田，`令姓，田名。`與徼外三種夷三十一萬口，齎黃金、旄牛毦，`顧野王曰：「毦，結毛為飾也，即今馬及弓槊上纓毦也。」`舉土內屬。安帝增令田爵號為奉通邑君。延光二年春，旄牛夷叛，攻零關，`郡國志零關道屬越巂郡。`殺長吏，益州刺史張喬與西部都尉擊破之。於是分置蜀郡屬國都尉，領四縣如太守。桓帝永壽二年，蜀郡夷叛，殺略吏民。延熹二年，蜀郡三襄夷寇蠶陵，殺長吏。四年，犍為屬國夷寇郡界，益州刺史山昱擊破之，斬首千四百級，餘皆解散。靈帝時，以蜀郡屬國為漢嘉郡。

冉駹夷者，武帝所開。元鼎六年，以為汶山郡。至地節三年，`宣帝年也。`夷人以立郡賦重，宣帝乃省并蜀郡為北部都尉。其山有六夷七羌九氐，各有部落。其王侯頗知文書，而法嚴重。貴婦人，黨母族。死則燒其尸。土氣多寒，在盛夏冰猶不釋，故夷人冬則避寒，入蜀為傭，夏則違暑，反其聚邑。皆依山居止，累石為室，高者至十餘丈，為邛籠。`按今彼土夷人呼為「雕」也。`又土地剛鹵，不生穀粟麻菽，唯以麥為資，而宜畜牧。有旄牛，無角，一名童牛，肉重千斤，毛可為毦。出名馬。有靈羊，可療毒。`本草經曰「零羊角味鹹無毒，主療青盲、蠱毒，去惡鬼，安心氣，彊筋骨」也。`又有食藥鹿，鹿麑有胎者，其腸中糞亦療毒疾。又有五角羊、麝香、輕毛毼雞、牲牲。`郭璞注山海經曰：「毼雞似雉而大，青色，有毛角，鬬敵死乃止。」`其人能作旄氈、班𦋺、青頓、毞毲、羊羧之屬。`青頓，毲羧，並未詳，字書無此二字。周書：「伊尹為四方獻令曰：『正西昆侖、狗國、鬼親、枳己、闒耳、貫匈、雕題、離丘、漆齒，請令以丹青、白旄、紕𦋺、龍角、神龜為獻。』湯曰：『善。』」何承天纂文曰：「紕，氐𦋺也。」音卑疑反。毞即紕也。`特多雜藥。地有鹹土，煑以為鹽，麡羊牛馬食之皆肥。`麡即麡狼也。異物志：「狀似鹿而角觸前向，入林樹掛角，故恒在平淺草中。肉肥脆香美，逐入林則搏之，皮可作履韈，角正四據，南人因以為牀。」音子兮反。`

其西又有三河、槃于虜，北有黃石、北地、盧水胡，其表乃為徼外。靈帝時，復分蜀郡北部為汶山郡云。

白馬氐者，武帝元鼎六年時，分廣漢西部，合以為武都，土地險阻，有麻田，出名馬、牛、羊、漆、蜜，氐人勇戇抵冒，貪貨死利，居於河池，一名仇池，方百頃，四面斗絕。`仇池，山，在今成州上祿縣南。三秦記曰：「仇池縣界，本名仇維，山上有池，故曰仇池，山在含洛二谷之閒，常為水所衝激，故下石而上土，形似覆壺。」仇池記曰：「仇池百頃，周回九千四十步，天形四方，壁立千仞，自然樓櫓却敵，分置調均，竦起數丈，有踰人功，仇池凡二十一道，可攀緣而上，東西二門。盤道下至上，凡有七里上則崗阜低昂，泉流交灌。」酈元注水經云：「羊腸盤道三十六回，開山圖謂之仇夷，所謂『積石峨嵯，嶔岑隱阿』。者也。上有平田百頃，煮土成鹽，因以百頃為號」也。`數為邊寇，郡縣討之，則依固自守，元封三年，氐人反叛，遣兵破之，分徙酒泉郡，昭帝元鳳元年，氐人復叛，遣執金吾馬適建、`姓馬適，名建也。`龍頟侯韓增、大鴻臚田廣明，將三輔、太常徒討破之。

及王莽篡亂，氐人亦叛。建武初，氐人悉附隴蜀，及隗囂滅，其酋豪乃背公孫述降漢，隴西太守馬援上復其王侯君長，賜以印綬。後囂放人隗茂反，殺武都太守。氐人大豪齊鍾留為種類所敬信，威服諸豪，與郡丞孔奮擊茂，破斬之。後亦時為寇盜，郡縣討破之。

論曰：漢氏征伐戎狄，有事邊遠，蓋亦與王業而終始矣，至於傾沒疆垂，喪師敗將者，不出時歲，卒能開四夷之境，欵殊俗之附。若乃文約之所沾漸，`文約謂文書要約也。`風聲之所周流，幾將日所出入處也。著自山經、水志者，亦略及焉。雖服叛難常，威澤時曠，及其化行，則緩耳雕脚之倫，獸居鳥語之類，`緩耳，儋耳也。獸居謂穴居。`莫不舉種盡落，回靣而請吏，陵海越障，累譯以內屬焉。故其錄名中郎、校尉之署，`謂護匈如中郎將及戊己校尉等。`編數都護、部守之曹，動以數百萬計。若乃藏山隱海之靈物，沈沙棲陸之瑋寶，`珠玉、金碧、珊瑚、虎魄之類。`莫不呈表怪麗，雕被宮幄焉。又其賨幏火毳馴禽封獸之賦，軨積於內府；`火毳即火浣布也。馴禽，鸚鵡也。封獸，象也。神異經曰：「南方有火山，長四十里，廣四五里。生不燼之木，晝夜火然，得烈風不猛，暴雨不滅。火中有鼠，重百斤，毛長二尺餘，細如絲，恒居火中，時時出外，而色白，以水逐沃之即死。績其毛，織以作布。用之若汙，以火燒之，則清潔也。」傅子曰「長老說漢桓時，梁兾作火浣布單衣，會賔客，行酒公卿朝臣前，佯爭酒失杯而汙之，兾偽怒，解衣而燒之，布得火，熚然而熾，如燒凡布，垢盡火滅，粲然潔白，如水澣」也。`夷歌巴舞殊音異節之技，列倡於外明。豈柔服之道，必足於斯？然亦云致遠者矣。蠻夷雖附阻巖谷，而類有土居，連涉荊、交之區，布護巴、庸之外，不可量極。然其凶勇狡筭，薄於羌狄，故陵暴之害，不能深也。西南之徼，尤為劣焉。故關守永昌，肇自遠離，啟土立人，至今成都焉。`哀牢夷伐鹿茤不得，乃歸中國，故言肇自遠離。`

贊曰：百蠻蠢居，仞彼方徼。鏤體卉衣，憑深阻峭。`蠢，小貌也。鏤體，文身也。卉衣，草服也。`亦有別夷，屯彼蜀表。參差聚落，紆餘岐道。往化旣孚，改襟輸寶。`孚，信也。襟，衽也。`俾建永昌，同編億兆。

* * *

