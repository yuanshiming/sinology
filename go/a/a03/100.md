

##### 後漢書
	`志第十 ‧ 天文上`

* * *

王莽三　光武十二

易曰：「天垂象，聖人則之。庖犧氏之王天下，仰則觀象於天，俯則觀法於地。」觀象於天，謂日月星辰。觀法於地，謂水土州分。形成於下，象見于上。故曰天者北辰星，合元垂燿建帝形，運機授度張百精。三階九列，二十七大夫，八十一元士，斗、衡、太微、攝提之屬百二十官，二十八宿各布列，下應十二子。天地設位，星辰之象備矣。`星經曰：「歲星主泰山，徐州、青州、兖州。熒惑主霍山，楊州、荊州、交州。鎮星主嵩高山，豫州。太白主華陰山，涼州、雍州、益州。辰星主恒山，兾州、幽州、并州。歲星主角、亢、氐、房、心、尾、箕。熒惑主輿鬼、柳、七星、張、翼、軫。鎮星主東井。太白主奎、婁、胃、昴、畢、觜、參。辰星主斗、牛、女、虛、危、室、壁。琁、璣者，謂北極星也。玉衡者，謂斗九星也。玉衡第一星主徐州，常以五子日候之，甲子為東海，丙子為琅邪，戊子為彭城，庚子為下邳，壬子為廣陵，凡五郡。第二星主益州，常以五亥日候之，乙亥為漢中，丁亥為永昌，己亥為巴郡、蜀郡、牂牁，辛亥為廣漢，癸亥為犍為，凡七郡。第三星主兾州，常以五戌日候之，甲戌為魏郡、勃海，丙戌為安平，戊戌為鉅鹿、河閒，庚戌為清河、趙國，壬戌為恒山，凡八郡。第四星主荊州，常以五卯日候之，乙卯為南陽，己卯為零陵，辛卯為桂陽，癸卯為長沙，丁卯為武陵，凡五郡。第五星主兖州，常以五辰日候之，甲辰為東郡、陳留，丙辰為濟北，戊辰為山陽、泰山，庚辰為濟陰，壬辰為東平、任城，凡八郡。第六星主揚州，常以五巳日候之，乙巳為豫章，辛巳為丹陽，己巳為廬江，丁巳為吳郡、會稽，癸巳為九江，凡六郡。第七星為豫州，常以五午日候之，甲午為潁川，壬午為梁國，丙午為汝南，戊午為沛國，庚午為魯國，凡五郡。第八星主幽州，常以五寅日候之，甲寅為玄菟，丙寅為遼東、遼西、漁陽，庚寅為上谷、代郡，壬寅為廣陽，戊寅為涿郡，凡八郡。第九星主并州，常以五申日候之，甲申為五原、鴈門，丙申為朔方、雲中，戊申為西河，庚申為太原、定襄，壬申為上黨，凡八郡。琁、璣、玉衡占色，春青黃，夏赤黃，秋白黃，冬黑黃。此是常明；不如此者，所向國有兵殃起。凡有六十郡，九州所領，自有分而名焉。」`

三皇邁化，恊神醇朴，謂五星如連珠，日月若合璧。化由自然，民不犯慝。至於書契之興，五帝是作。軒轅始受河圖鬬苞授，規日月星辰之象，故星官之書自黃帝始。至高陽氏，使南正重司天，北正黎司地。唐、虞之時羲仲、和仲，`尚書曰：「帝在琁璣玉衡，以齊七政。」孔安國曰：「在，察也。琁，美玉也。璣衡，王者正天文之器，可運轉者。七政，日月五星各異政。舜察天文，齊七政也。」`夏有昆吾，湯則巫咸，周之史佚、萇弘，宋之子韋，楚之唐蔑，魯之梓慎，鄭之裨竈，魏石申夫，`或云石申父。`齊國甘公，皆掌天文之官。仰占俯視，以佐時政，步變擿微，通洞密至，採禍福之原，覩成敗之勢。秦燔詩書，以愚百姓，六經典籍，殘為灰炭，星官之書，全而不毀。故秦史書始皇之時，彗孛大角，大角以亡，有大星與小星鬬于宮中，是其廢亡之徵。至漢興，景、武之際，司馬談，談子遷，以世黎氏之後，為太史令，遷著史記，作天官書。成帝時，中壘校尉劉向，廣洪範災條作五紀皇極之論，以參往行之事。孝明帝使班固敘漢書，而馬續述天文志。`謝沈書曰：「蔡邕撰建武已後，星驗著明，以續前志，譙周接繼其下者。」`今紹漢書作天文志，起王莽居攝元年，迄孝獻帝建安二十五年，二百一十五載。言其時星辰之變，表象之應，以顯天戒，明王事焉。`臣昭以張衡天文之妙，冠絕一代。所著靈憲、渾儀，略具辰燿之本，今寫載以備其理焉。靈憲曰：「昔在先王，將步天路，用定靈軌，尋緒本元。先準之于渾體，是為正儀立度，而皇極有逌建也，樞運有逌稽也。乃建乃稽，斯經天常。聖人無心，因茲以生心，故靈憲作興。曰：太素之前，幽清玄靜，寂漠冥默，不可為象，厥中惟虛，厥外惟無。如是者永乆焉，斯謂溟涬，蓋乃道之根也。道根旣建，自無生有。太素始萌，萌而未兆，并氣同色，渾沌不分。故道志之言云：『有物渾成，先天地生。』其氣體固未可得而形，其遲速固未可得而紀也。如是者又永乆焉，斯為庬鴻，蓋乃道之幹也。道幹旣育，有物成體。於是元氣剖判，剛柔始分，清濁異位。天成於外，地定於內。天體於陽，故圓以動；地體於陰，故平以靜。動以行施，靜以合化，堙鬱構精，時育庶類，斯謂太元，蓋乃道之實也。在天成象，在地成形。天有九位，地有九域；天有三辰，地有三形；有象可效，有形可度。情性萬殊，旁通感薄，自然相生，莫之能紀。於是人之精者作聖。實始紀綱而經緯之。八極之維，徑二億三萬二千三百里，南北則短減千里，東西則廣增千里。自地至天，半於八極，則地之深亦如之。通而度之，則是渾已。將覆其數，用重鉤股，懸天之景，薄地之義，皆移千里而差一寸得之。過此而往者，未之或知也。未之或知者，宇宙之謂也。宇之表無極，宙之端無窮。天有兩儀，以儛道中。其可睹，樞星是也，謂之北極。在南者不著，故聖人弗之名焉。其世之遂，九分而減二。陽道左迴，故天運左行。有驗於物，則人氣左羸，形左繚也。天以陽迴，地以陰淳。是故天致其動，稟氣舒光；地致其靜，承施候明。天以順動，不失其中，則四序順至，寒暑不減，致生有節，故品物用生。地以靈靜，作合承天，清化致養，四時而後育，故品物用成。凡至大莫如天，至厚莫若地。至質者曰地而已。至多莫若水，水精為漢，漢用於天而無列焉，思次質也。地有山獄，以宣其氣，精種為星。星也者，體生於地，精成於天，列居錯跱，各有逌屬。紫宮為皇極之居，太微為五帝之廷。明堂之房，大角有席，天巿有坐。蒼龍連蜷於左，白虎猛據於右，朱雀奮翼於前，靈龜圈首於後，黃神軒轅於中。六擾旣畜，而狼蚖魚鱉罔有不具。在野象物，在朝象官，在人象事，於是備矣。懸象著明，莫大乎日月。其徑當天周七百三十六分之一，地廣二百四十二分之一。日者，陽精之宗。積而成鳥，象烏而有三趾。陽之類，其數竒。月者，陰精之宗。積而成獸，象兔。陰之類，其數耦。其後有馮焉者。羿請無死之藥於西王母，姮娥竊之以奔月。將往，枚筮之於有黃，有黃占之曰：『吉。翩翩歸妹，獨將西行，逢天晦芒，毋驚毋恐，後其大昌。』姮娥遂託身于月，是為蟾蠩。夫日譬猶火，月譬猶水，火則外光，水則含景。故月光生於日之所照，魄生於日之所蔽，當日則光盈，就日則光盡也。衆星被燿，因水轉光。當日之衝，光常不合者，蔽於地也。是謂闇虛。在星星微，月過則食。日之薄地，其明也。繇暗視明，明無所屈，是以望之若火。方於中天，天地同明。繇明瞻暗，暗還自奪，故望之若水。火當夜而揚光，在晝則不明也。月之於夜，與日同而差微。星則不然，強弱之差也。衆星列布，其以神著，有五列焉，是為三十五名。一居中央，謂之北斗。動變挺占，寔司王命。四布於方，為二十八宿。日月運行，歷示吉凶，五緯經次，用告禍福，則天心於是見矣。中外之官，常明者百有二十四，可名者三百二十，為星二千五百，而海人之占未存焉。微星之數，蓋萬一千五百二十。庶物蠢蠢，咸得繫命。不然，何以總而理諸！夫三光同形，有似珠玉，神守精存，麗其職而宣其明；及其衰，神歇精斁，於是乎有隕星。然則奔星之所墜，至地則石矣。文曜麗乎天，其動者七，日、月、五星是也。周旋右回。天道者，貴順也。近天則遲，遠天則速，行則屈，屈則留回，留回則逆，逆則遲，迫於天也。行遲者覿于東，覿于東屬陽，行速者覿于西，覿于西屬陰，日與月此配合也。攝提、熒惑、地候見晨，附于日也。太白、辰星見昏，附于月也。二陰三陽，參天兩地，故男女取焉。方星巡鎮，必因常度，苟或盈縮，不逾於次。故有列司作使，曰老子四星，周伯、王逢、芮各一，錯乎五緯之閒，其見無期，其行無度，寔妖經星之所，然後吉凶宣周，其祥可盡。」蔡邕表志曰：「言天體者有三家：一曰周髀，二曰宣夜，三曰渾天。宣夜之學絕無師法。周髀數術具存，考驗天狀，多所違失，故史官不用。唯渾天者近得其情，今史官所用候臺銅儀，則其法也。立八尺圓體之度，而具天地之象，以正黃道，以察發斂，以行日月，以步五緯。精微深妙，萬世不易之道也。官有其器而無本書，前志亦闕而不論。臣求其舊文，連年不得。在東觀，以治律未竟，未及成書，案略求索。竊不自量，卒欲寢伏儀下，思惟精意，案度成數，扶以文義，潤以道術，著成篇章。罪惡無狀，投畀有北，灰滅雨絕，世路無由。宜博問羣臣，下及巖穴，知渾天之意者，使述其義，以裨天文志。撰建武以來星變彗孛占驗著明者續其後。」`

王莽地皇三年十一月，有星孛于張，東南行五日不見。孛星者，惡氣所生，為亂兵，`星占曰：「其國內外用兵也。」`其所以孛德。孛德者，亂之象，不明之表。又參然孛焉，兵之類也，故名之曰孛。孛之為言，猶有所傷害，有所妨蔽。或謂之彗星，所以除穢而布新也。`宋均注鉤命決曰「彗，五彗也。蒼則王侯破，天子苦兵。赤則賊起，強國恣。黃則女害色，權奪於后妃。白則將軍逆，二年兵大作。黑則水精賦，江河決，賊處處起」也。韓揚占曰：「其象若竹彗、樹木條，長短無常。其長大見乆，災深；短小見不乆，災狹。」晏子春秋曰：「齊景公睹彗星，使伯常騫攘之。晏子曰：『不可。此天敎也。日月之氣，風雨不時，彗星之出，天為民之亂見之。』」又一曰：「景公彗星出而泣，晏子問之。公曰：『寡人聞之，彗星出，其所向之國君當之。今彗星出而向吾國，我是以悲。』晏子曰：『君之行義回邪，無德於國。穿陂池，則欲其深以廣也，為臺榭則欲其高且大也。賦斂如撝奪，誅戮如仇讎。自是觀之，孛又將出。彗星之出，庸何懼乎？』」案：如晏子之言，孛之與彗，如似匪同。`張為周地。星孛于張，東南行即翼、軫之分。翼、軫為楚，是周、楚地將有兵亂。後一年正月，光武起兵舂陵，會下江、新巿賊張卯、王常及更始之兵亦至，俱攻破南陽，斬莽前隊大夫甄阜、屬正梁丘賜等，殺其士衆數萬人。更始為天子，都雒陽，西入長安，敗死。光武興於河北，復都雒陽，居周地，除穢布新之象。

四年六月，漢兵起南陽，至昆陽。莽使司徒王尋、司空王邑將諸郡兵，號曰百萬衆，已至者四十二萬人；能通兵法者六十三家，皆為將帥，持其圖書器械。軍出關東，牽從群象虎狼猛獸，放之道路，以示富強，用怖山東。至昆陽山，作營百餘，圍城數重，或為衝車以撞城，為雲車高十丈以瞰城中，弩矢雨集，城中負戶而汲。求降不聽，請出不得。二公之兵自以必克，不恤軍事，不恊計慮。莽有覆敗之變見焉。晝有雲氣如壞山，墮軍上，軍人皆厭，所謂營頭之星也。占曰：「營頭之所墮，其下覆軍，流血三千里。」`袁山松書曰：「怪星晝行，名曰營頭，行振大誅也。」`是時光武將兵數千人赴救昆陽，奔擊二公兵，并力猋發，號呼聲動天地，虎豹驚怖敗振。會天大風，飛屋瓦，雨如注水。二公兵亂敗，自相賊，就死者數萬人。競赴滍水，死者委積，滍水為之不流。殺司徒王尋。軍皆散走歸本郡。王邑還長安，莽敗，俱誅死。營頭之變，覆軍流血之應也。

四年秋，太白在太微中，燭地如月光。太白為兵，太微為天廷。太白贏而北入太微，是大兵將入天子廷也。是時莽遣二公之兵至昆陽，已為光武所破。莽又拜九人為將軍，皆以虎為號。九虎將軍至華陰，皆為漢將鄧曅、李松所破。進攻京師，倉將軍韓臣至長門。十月戊申，漢兵自宣平城門入。二日己酉，城中少年朱弟、張魚等數千人起兵攻莽，燒作室門，斧敬法闥。商人杜吳殺莽漸臺之上，校尉公賔就斬莽首。大兵蹈藉宮廷之中。仍以更始入長安，赤眉賊立劉盆子為天子，皆以大兵入宮廷，是其應也。

光武建武九年七月乙丑，`古今注曰：「建武六年九月丙戍，月犯太微西藩。十一月辛亥，月犯軒轅。七年九月庚子，土入鬼中。」漢史：「鎮星逆行輿鬼，女主貴親有憂。」巫咸曰：「有土功事。」是歲太白經太微。八年四月辛未，月犯房第二星，光芒不見。九年正月乙卯，金犯婁南星。甲子，月犯軒轅第二星，壬寅，犯心大星。七月戊辰，月並犯昴。黃帝星占：「土犯鬼，皇后有憂，失亡其勢。」河圖：「月犯房，天子有憂，四足之蟲多死。」漢史曰：「其國有憂，將軍死。」又案嚴光傳，光與帝卧，足加帝腹上，太史奏客星犯帝坐甚急。`金犯軒轅大星。十一月乙丑，金又犯軒轅。`孟康曰：「犯，七寸以內光芒相及也。」韋昭曰：「自下往觸之曰犯。」`軒轅者，後宮之官，大星為皇后，金犯之為失勢。是時郭后已失勢見疏，後廢為中山太后，陰貴人立為皇后。

十年三月癸卯，流星如月，從太微出，入北斗魁第六星，色白。旁有小星射者十餘枚，滅則有聲如雷，食頃止。`孟康曰：「流星，光跡相連也，絕跡而去為飛也。」`流星為貴使，星大者使大，星小者使小。太微天子廷，北斗魁主殺。星從太微出，抵北斗魁，是天子大使將出，有所伐殺。`古今注曰：「正月壬戍，月犯心後星。閏月庚辰，火入輿鬼，過軫北。庚申，月在斗，赤如丹者也。」`十二月己亥，大流星如缶，出柳西南行入軫。且滅時，分為十餘，如遺火狀。須臾有聲，隱隱如雷。柳為周，軫為秦、蜀。大流星出柳入軫者，是大使從周入蜀。是時光武帝使大司馬吳漢發南陽卒三萬人，乘船泝江而上，擊蜀白帝公孫述。`臣昭曰：述雖以白承黃，而此遂號為白帝，於文繁長，書例未通。`又命將軍馬武、劉尚、郭霸、岑彭、馮駿平武都、巴郡。十二年十月，漢進兵擊述從弟衞尉永，遂至廣都，殺述女壻史興。威虜將軍馮駿拔江州，斬述將田戎。吳漢又擊述大司馬謝豐，斬首五千餘級。臧宮破涪，殺述弟大司空恢。十一月丁丑，漢護軍將軍高午刺述洞胷，其夜死。明日，漢入屠蜀城，誅述大將公孫晃、延岑等，所殺數萬人，夷滅述妻宗族萬餘人以上。是大將出伐殺之應也。其小星射者，及如遺火分為十餘，皆小將隨從之象。有聲如雷隱隱者，兵將怒之徵也。

十二月年正月己未，`古今注曰：「丁丑，月乘軒轅大星。」`小星流百枚以上，或西北，或正北，或東北，二夜止。`古今注曰：「二月辛亥，月入氐，暈珥圍角、亢、房。」`六月戊戍晨，小流星百枚以上，四面行。小星者，庶民之類。流行者，移徙之象也。或西北，或東北，或四面行，皆小民流移之徵。是時西北討公孫述，北征盧芳。匈奴助芳侵邊，漢遣將軍馬武、騎都尉劉納、閻興軍下曲陽、臨平、呼沱，以備胡。匈奴入河東，中國未安，米穀荒貴，民或流散。後三年，吳漢、馬武又徙鴈門、代郡、上谷、關西縣吏民六萬餘口，置常關、居庸關以東，以避胡寇。是小民流移之應。`古今注曰：「其年七月丁丑，月犯昴頭兩星。八月辛酉，水見東方翼分。九月甲午，火犯輿鬼。十月丁卯，大星流，有光，發東井西行，聲隆隆。十三年二月乙卯，火犯輿鬼西北。」黃帝占曰：「熒惑守輿鬼，大人憂。」一曰貴人當之。巫咸曰：「水見翼，多火災。」石氏曰：「為旱。」郗萌占曰：「流星出東井，所之國大水。」`

十五年正月丁未，彗星見昴，`炎長三丈。韓揚占曰：「在昴，大國起兵也。」`稍西北行入營室，犯離宮，`韓揚占曰：「彗出營室、東壁之閒，為兵起也。」`三月乙未，至東壁滅，見四十九日。彗星為兵入除穢，昴為邊兵，彗星出之為有兵至。十一月，定襄都尉陰承反，太守隨誅之。盧芳從匈奴入居高柳，至十六年十月降，上璽綬。一曰，昴星為獄事。是時大司徒歐陽歙以事繫獄，踰歲死。營室，天子之常宮；離宮，妃后之所居。彗星入營室，犯離宮，是除宮室也。是時郭皇后已疏，至十七年十月，遂廢為中山太后，立陰貴人為皇后，除宮之象也。`古今注曰：「十六年四月，土星逆行。十七年三月乙未，火逆行，從東門入太微，到執法星東，己酉，南出端門。十八年十二月壬戍，月犯木星。十九年閏月戊申，火逆，從氐到亢。二十一年七月辛酉，月入畢。二十三年三月癸未，月食火星。」郗萌曰：「熒惑逆行氐為失火。」`

三十年閏月甲午，水在東井二十度，生白氣，東南指，炎長五尺，為彗，東北行，至紫宮西藩止，五月甲子不見，凡見三十一日。水常以夏至放於東井，閏月在四月，尚未當見而見，是贏而進也。東井為水衡，水出之為大水。是歲五月及明年，郡國大水，壞城郭，傷禾稼，殺人民。白氣為喪，有炎作彗，彗所以除穢。紫宮，天子之宮，彗加其藩，除宮之象。`荊州星經曰：「彗在東井，國大人死。七十日主當之，五十日相當之，三十日兵將當之。」`後三年，光武帝崩。

三十一年七月戊午，`古今注曰：「戊申，月犯心後星。」`火在輿鬼一度，入鬼中，出尸星南半度，十月己亥，犯軒轅大星。又七星間有客星炎二尺所，西南行，至明年二月二十二日，在輿鬼東北六尺所滅，凡見百一十三日。`輿鬼五星，天府也。黃帝占曰：「輿鬼，天目也，朱雀頭也，中央星如粉絮，鬼為變害，故言。一名天尸，斧鉞，或以病亡，或以誅斬。火剋金，天以制法。其西南一星，主積布帛；西北一星，主積金玉；東北一星，主積馬；東南一星，主積兵，一曰主領珠錢。」郗萌曰：「輿鬼者，參之尸也，弧射狼，誤中參左肩，舉尸之東井治，留尸輿鬼，故曰天尸。鬼之為言歸也。」又占：「月、五星有入輿鬼，大臣誅，有干鉞乘質者，君貴人憂，金玉用，民人多疾，從南入為男子，從北入為女，從西入為老人，從東入為丁壯。棺木倍價。」`熒惑為凶衰，輿鬼尸星主死亡，熒惑入之為大喪。軒轅為後宮。七星，周地。客星居之為死喪。其後二年，光武崩。

中元二年八月丁巳，`古今注曰：「元年三月甲寅，月犯心後星。」`火犯太微西南角星，相去二寸。十月戊子，大流星從西南東北行，聲如雷。火犯太微西南角星，為將相。後太尉趙憙、司徒李訢坐事免官。大流星為使。中郎將竇固、揚虛侯馬武、揚鄉侯王賞將兵征西也。

* * *

