

##### 後漢書
	`志第十一 ‧ 天文中`

* * *

明十二　章五　和三十三　殤一　安四十六　順二十三　質三

孝明永平元年四月丁酉，流星大如斗，起天市樓，西南行，光照地。流星為外兵，西南行為西南夷。是時益州發兵擊姑復蠻夷大牟朁滅陵，斬首傳詣雒陽。`古今注曰：「閏九月辛未，火在太微左執法星所，光芒相及。十一月辛未，土逆行，乘東井北軒轅第二星。二年十二月戊辰，月食火星。」黃帝星經曰：「出入井，為人主。一曰賜爵祿事。」`

三年六月丁卯，彗星出天舩北，長二尺所，稍北行至亢南，見三十五日去。天舩為水，彗出之為大水。是歲，伊、雒水溢到津城門，壞伊橋；郡七縣三十二皆大水。

四年八月辛酉，客星出梗河，西北指貫索，七十日去。梗河為胡兵。至五年十一月，北匈奴七千騎入五原塞，十二月又入雲中，至原陽。貫索，貴人之牢。其十二月，陵鄉侯梁松坐怨望懸飛書誹謗朝廷，下獄死，妻子家屬徙九真。

七年正月戊子，流星大如杯，從織女西行，光照地。織女，天之真女，流星出之，女主憂。其月癸卯，光烈皇后崩。`古今注曰：「三月庚戌，客星光氣二尺所，在太微左執法南端門外，凡見七十五日。」`

八年六月壬午，長星出柳、張三十七度，犯軒轅，刺天舩，陵太微，氣至上陛，凡見五十六日去。柳，周地。是歲多雨水，郡十四傷稼。`古今注曰：「十二月戊子，客星出東方。」`

九年正月戊申，客星出牽牛，長八尺，歷建星至房南，`古今注曰：「歷斗、建、箕、房，過角、亢至翼，芒東指。」`滅見至五十日。`郗萌占曰：「客星舍房，左右羣臣有吞藥死者。」又占「有奪地」。`牽牛主吳、越，房、心為宋。後廣陵王荊與沈涼，楚王英與顏忠各謀逆，事覺，皆自殺。廣陵屬吳，彭城古宋地。`古今注曰：「十年七月甲寅，月犯歲星。十一年六月壬辰，火犯土星。」`

十三年閏月丁亥，火犯輿鬼，為大喪，質星為大臣誅戮。`晉灼曰：「鬼五星，其中白者為質。」`其十二月，楚王英與顏忠等造作妖，謀反，事覺，英自殺，忠等皆伏誅。`古今注曰：「十一月，客星出軒轅四十八日。十二月戊午，月犯木星。」`

十四年正月戊子，客星出昴，六十日，在軒轅右角稍滅。昴主邊兵。後一年，漢遣奉車都尉顯親侯竇固、駙馬都尉耿秉、騎都尉耿忠、開陽城門候秦彭、太僕祭肜，將兵擊匈奴。一曰，軒轅右角為貴相，昴為獄事，客星守之為大獄。是時考楚事未訖，司徒虞延與楚王英黨與黃初、公孫弘等交通，皆自殺，或下獄伏誅。

十五年十一月乙丑，太白入月中，為大將戮，人主亡，不出三年。後三年，孝明帝崩。

十六年正月丁丑，歲星犯房右驂，北第一星不見，辛巳乃見。`石氏星經曰：「歲星守房，良馬出廄。」古今注曰：「正月丁未，月犯房。」`房右驂為貴臣，歲星犯之為見誅。是後司徒邢穆坐與阜陵王延交通，知逆謀，自殺。

四月癸未，太白犯畢。畢為邊兵。後北匈奴寇入雲中，至漁陽。使者高弘發三郡兵追討，無所得。太僕祭肜坐不進，下獄。

十八年六月己未，彗星出張，長三尺，轉在郎將，南入太微，皆屬張。張，周地，為東都。太微，天子廷。彗星犯之為兵喪。其八月壬子，孝明帝崩。

孝章建初元年正月丁巳，太白在昴西一尺。八月庚寅，彗星出天市，長二尺所，稍行入牽牛三度，積四十日稍滅。太白在昴為邊兵，彗星出天市為外軍，牽牛為吳、越。是時蠻夷陳縱等及哀牢王類牢反，攻嶲唐城。永昌太守王尋走奔楪榆，安夷長宋延為羌所殺。以武威太守傅育領護羌校尉，馬防行車騎將軍，征西羌。又阜陵王延與子男魴謀反，大逆無道，得不誅。廢為侯。

二年九月甲寅，`古今注曰：「甲申，金入斗魁。」`流星過紫宮中，長數丈，散為三，滅。十二月戊寅，彗星出婁三度，長八九尺，稍入紫宮中，百六日稍滅。流星過，入紫宮，皆大人忌。後四年六月癸丑，明德皇后崩。`古今注曰：「五年二月戊辰，木、火俱在參，五月戊寅，木、水在東井。六年七月丁酉，夜有流星起軒轅，大如拳，歷文昌，餘氣正白句曲，西如文昌，乆乆乃滅。」黃帝星經曰：「木守東井，有土功之事。一曰大水。」郗萌曰：「歲星守參，后當之。熒惑守，大人當之。」`

元和二年四月丁巳，客星晨出東方，在胃八度，長三尺，歷閣道入紫宮，留四十日，滅。閣道、柴宮，天子之宮也。客星犯入留乆為大喪。後四年，孝章帝崩。

孝和永元元年正月辛卯，有流星起參，長四丈，`古今注曰：「大如拳，起參東南。」`有光，色黃白。`古今注曰：「癸亥，鎮在參。又有流星大如桃，色赤，起太微東蕃。」石氏曰：「鎮守參，有土功事。」`二月，流星起天棓，東北行三丈所滅，色青白。壬申，夜有流星起太微東蕃，長三丈。三月丙辰，`古今注曰：「戊子，土在參。」`流星起天津。`古今注曰：「星大如桃，起天津，東至斗，黃白頻有光。」`壬戌，有流星起天將軍，東北行。`古今注曰：「色黃，無光。」`參為邊兵，天棓為兵，太微天廷，天津為水，天將軍為兵，流星起之皆為兵。其六月，漢遣車騎將軍竇憲、執金吾耿秉，與度遼將軍鄧鴻出朔方，並進兵臨私渠北鞮海，斬虜首萬餘級，獲生口牛馬羊百萬頭。日逐王等八十一部降，凡三十餘萬人。追單于至西海。是歲七月，又雨水漂人民，是其應。`古今注曰：「十一月壬申，鎮星在東井。」石氏曰：「天下水，其大出，流殺人。」`

二年正月乙卯，金、木俱在奎，丙寅，水又在奎。`巫咸曰：「辰守奎，多水火災，亦為旱。」古今注曰：「土在東井。」`奎主武庫兵，三星會又為兵喪。辛未，水、金、木在婁，亦為兵，又為匿謀。`郗萌曰：「辰守婁，有兵兵罷，無兵兵起。」巫咸、石氏云：「多火災。」古今注曰：「丙寅，水在奎，土在東井，金在婁，木、火在昴。」`

二月丁酉，有流星大如桃，起紫宮東蕃，西北行五丈稍滅。`古今注曰：「三月甲子，火在亢南端門第一星南。乙亥，金在東井。」`四月丙辰，有流星大如瓜，起文昌東北，西南行至少微西滅。有頃音如雷聲，已而金在軒轅大星東北二尺所。`古今注曰：「丁丑，火在氐東南星東南。」`八月丁未，有流星如雞子，起太微西，東南行四丈所消。十月癸未，有流星大如桃，起天津，西行六丈所消。十一月辛酉，有流星大如拳，起紫宮，西行到胃消。

三年九月丁卯，有流星大如雞子，起紫宮，西南至北斗柄閒消。`星紫宮占曰：「有流星出紫宮，天子使也。色赤言兵，色白言喪，色黃言吉，色青言憂，色黑言水。出皆以所之野命東、西、南、北。」`紫宮天子宮，文昌、少微為貴臣，天津為水，北斗主殺。流星起，歷紫宮、文昌、少微、天津，文昌為天子使，出有兵誅也。竇憲為大將軍，憲弟篤、景等皆卿、校尉，憲女弟壻郭舉為侍中、射聲校尉，與衞尉鄧疊母元俱出入宮中，謀為不軌。至四年六月丙辰發覺，和帝幸北宮，詔執金吾、五校勒兵屯南、北宮，閉城門，捕舉。舉父長樂少府璜及疊，疊弟步兵校尉磊，母元，皆下獄誅。憲弟篤、景等皆自殺。金犯軒轅，女主失勢。竇氏被誅，太后失勢。

五年四月癸巳，`古今注曰：「正月甲戌，月乘歲星。」`太白、熒惑、辰星俱在東井。`巫咸曰：「太白守井，五穀不成。」黃帝經曰：「五星及客星守井，皆為水。」石氏曰：「為旱。」又曰：「太白入東井，留一日以上乃占，大臣當之，期三月，若一年，遠五年。」古今注曰：「木在輿鬼。」`七月壬午，歲星犯軒轅大星。九月，金在南斗魁中。`為水。石氏曰：「為旱。」`火犯房北第一星。東井，秦地，為法。三星合，內外有兵，又為法令及水。金入斗口中，為大將將死。火犯房北第一星，為將相。其六年正月，司徒丁鴻薨。`古今注曰：「六年六月丁亥，金在東井。閏月己丑，流星大如桃，起參北，西至參肩南，稍有光。」`七月水，大漂殺人民，傷五穀。許侯馬光有罪自殺。九月，行車騎將軍事鄧鴻、越騎校尉馮柱發左右羽林、北軍五校士及八郡跡射、烏桓、鮮卑，合四萬騎，與度遼將軍朱徵、護烏桓校尉任尚、中郎將杜崇征叛胡。十二月，車騎將軍鴻坐追虜失利，下獄死；度遼將軍徵、中郎將崇皆抵罪。

七年正月丁未，有流星起天津，入紫宮中滅。色青黃，有光。二月癸酉，金、火俱在參。`巫咸占曰：「熒惑守參，多火災。」海中占曰：「為旱。太白守參，國有反臣。」郗萌曰「有攻戰伐國」也。`戊寅，金、火俱在東井。`郗萌曰：「熒惑守井，百川皆滿。太白又從舍，蓋二十日流國。」又曰：「雜糴貴。又將相死。」`八月甲寅，水、土、金俱在軫。`春秋緯曰：「五星有入軫者，皆為兵大起。」巫咸占曰：「五星入軫者，司其出日而數之，期二十日皆為兵發。司始入處之率一日期，十日軍罷。」石氏星經曰：「辰星守軫，歲水。」郗萌曰：「鎮星出入留舍軫六十日不下，必有大喪。」春秋緯曰：「太白入軫，兵大起。」郗萌曰：「太白守軫，必有死王。」`十一月甲戌，金、火俱在心。`雒書曰：「太白守心，後九年大飢。」`十二月己卯，有流星起文昌，入紫宮消。丙辰，火、金、水俱在斗。流星入紫宮，金、火在心，皆為大喪。三星合軫為白衣之會，金、火俱在參、東井，皆為外兵，有死將。三星俱在斗，有戮將，若有死相。八年四月樂成王黨，七月樂成王宗皆薨。將兵長史吳棽坐事徵下獄誅。`古今注曰：「八年九月辛丑，夜有流星，大如拳，起婁。」`十月，北海王威自殺。十二月，陳王羨薨。其九年閏月，皇太后竇氏崩。遼東鮮卑反，太守祭參不追虜，徵下獄誅。九月，司徒劉方坐事免官，自殺。隴西羌反，遣執金吾劉尚行征西將軍事，越騎校尉節鄉侯趙世發北軍五校、黎陽、雍營及邊胡兵三萬騎，征西羌。

十一年五月丙午，流星大如瓜，起氐，西南行，稍有光，白色。`古今注曰：「六月庚辰，月入畢中。」`占曰：「流星白，為有使客，大為大使，小亦小使。疾期疾，遟亦遟。大如瓜為近小，行稍有光為遟也。又正王日，邊方有受王命者也。」明年二月，蜀郡旄牛徼外夷白狼樓薄種王唐繒等率種人口十七萬歸義內屬，賜金印紫綬錢帛。

十二年十一月癸酉，夜有蒼白氣，長三丈，起天園，東北指軍市，見積十日。占曰：「兵起，十日期歲。」明年十一月，遼東鮮卑二千餘騎寇右北平。

十三年十一月乙丑，`古今注曰：「正月辛未，水乘輿鬼。十二月癸巳，犯軒轅大星。」`軒轅第四星閒有小客星，色青黃。軒轅為後宮，星出之，為失勢。其十四年六月辛卯，陰皇后廢。`古今注曰：「十四年正月乙卯，月犯軒轅，在太微中。二月十日丁酉，水入太微西門。十一月丁丑，有流星大如拳，起北斗魁中，北至閣道，稍有光，色赤黃，須臾西北有雷聲。」`

十六年四月丁未，紫宮中生白氣如粉絮。戊午，客星出紫宮，西行至昂，五月壬申滅。七月庚午，水在輿鬼中。`黃帝占曰：「辰星犯鬼，大臣誅，國有憂。」郗萌曰：「多蝗蟲。」`十月辛亥，流星起鉤陳，北行三丈，有光，色黃。白氣生紫宮中為喪。客星從紫宮西行至昴為趙。輿鬼為死喪。鉤陳為皇后，流星出之為中使。後一年，元興元年十二月辛未，和帝崩，殤帝即位一年又崩，無嗣，鄧太后遣使者迎清河孝王子即位，是為孝安皇帝，是其應也。清河，趙地也。

元興元年二月庚辰，有流星起角、亢五丈所。四月辛亥，有流星起斗，東北行到須女。七月己巳，有流星起天市五丈所，光色赤。閏月辛亥，水、金俱在氐。`巫咸曰：「辰星守氐，多水災。」海中占曰：「天下大旱，所在不收。」荊州星占曰：「太白守氐，國君大哭。」`流星起斗，東北行至須女。須女，燕地。天市為外軍。水、金會為兵誅。其年，遼東貊人反，鈔六縣，發上谷、漁陽、右北平、遼西烏桓討之。

孝殤帝延平元年正月丁酉，金、火在婁。金、火合為爍，為大人憂。`古今注曰：「七月甲申，月在南斗中。」`是歲八月辛亥，孝殤帝崩。

孝安永初元年五月戊寅，熒惑逆行守心前星。`韓楊占曰：「多火災。一曰地震。」檢其年十八郡地震，明年漢陽火。`八月戊申，客星在東井、弧星西南。心為天子明堂，熒惑逆行守之，為反臣。`雒書曰：「熒惑守心，逆臣起。」黃帝占曰：「逆行守心二十日，大臣亂。」`客星在東井，為大水。`荊州經曰：「客星干犯東井，則大臣誅。」`是時，安帝未臨朝，鄧太后攝政，鄧隲為車騎將軍，弟弘、悝、閶皆以校尉封侯，秉國勢。司空周章意不平，與王尊、叔元茂等謀，欲閉宮門，捕將軍兄弟，誅常侍鄭衆、蔡倫，刦刺尚書，廢皇太后，封皇帝為遠國王。事覺，章自殺。東井、弧皆秦地。是時羌反，斷隴道，漢遣隲將左右羽林、北軍五校及諸郡兵征之。是歲郡國四十一縣三百一十五雨水。四瀆溢，傷秋稼，壞城郭，殺人民，是其應也。

二年正月戊子，太白晝見。`古今注曰：「四月乙亥，月入南斗魁中。八月己亥，熒惑出入太微端門。」`

三年正月庚戌，月犯心後星。`河圖曰：「亂臣在旁。」`己亥，太白入斗中。`古今注曰：「三月壬寅，熒惑入輿鬼中。五月丙寅，太白入畢中。」石氏經曰；「太白守畢，國多任刑也。」`十二月，彗星起天菀南，東北指，長六七尺，色蒼白。太白晝見，為強臣。`前志曰：「太白晝見，強國弱，小國強，女主昌。」`是時鄧氏方盛，月犯心後星，不利子。心為宋。五月丁酉，沛王正薨。太白入斗中，為貴相凶。`臣昭案：楊厚對曰「以為諸王子多在京師，容有非常，宜亟發遣還本國」，太后從之，星尋滅不見。以斯而言，太白入之，災在貴相。`天菀為外軍，彗星出其南為外兵。是後使羌、氐討賊李貴，又使烏桓擊鮮卑，又使中郎將任尚、護羌校尉馬賢擊羌，皆降。

四年六月甲子，`古今注曰：「二月丙寅，月犯軒轅大星。」`客星大如李，蒼白，芒氣長二尺，西南指上階星。癸酉，太白入輿鬼。指上階，為三公。後太尉張禹免官。太白入輿鬼，為將凶。後中郎將任尚坐贓千萬，檻車徵，棄巿。`韓揚占曰：「太白入輿鬼，亂臣在內。」臣昭以占為明，豈任尚所能感也。`

五年六月辛丑，太白晝見，經天。`春秋漢含孳曰：「陽弱，辰逆，太白經天。」注云：「陽弱，君柔不堪。」鉤命決曰：「天失仁，太白經天。」`元初元年三月癸酉，熒惑入輿鬼。二年九月辛酉，熒惑入輿鬼中。三年三月，熒惑入輿鬼中。五月丙寅，太白入畢口。`黃帝占曰：「火攻，近期十五日，遠期四十日。」又曰：「大臣當之，亂國易主。」`七月甲寅，歲星入輿鬼。閏月己未，太白犯太微左執法。十一月甲午，客星見西方，己亥在虛、危，南至胃、昴。`郗萌曰：「客星入虛，大人當之。」又曰：「客星守危，強臣執國命，在后族。又且大風，有危敗。」黃帝星經曰：「客星入守若出危，大飢，民食貴。」`四年正月丙戌，歲星留輿鬼中。`石氏經曰：「歲星入留輿鬼五十日不下，民有大喪；百日不下，民半死。」黃帝經曰：「守鬼十日，金錢散諸侯。」郗萌曰：「五穀多傷，民以飢死者無數。」`乙未，太白晝見丙上。四月壬戌，太白入輿鬼中。`石氏占：「太白入鬼，一曰病在女主，一曰將戮死。」`己巳，辰星入輿鬼中。`郗萌曰：「以罪誅大臣。一曰后疾。一曰大人憂。」`五月己卯，辰星犯歲星。六月丙申，熒惑入輿鬼中，戊戌，犯輿鬼大星。九月辛巳，太白入南斗口中。`黃帝經曰：「大人當之，國易政。」`五年三月丙申，鎮星犯東井鉞星。五月庚午，辰星犯輿鬼質星。丙戌，太白犯鉞星。六年四月癸丑，太白入輿鬼。`郗萌曰：「太白守輿鬼，疾在女主。」`六月丙戌，熒惑在輿鬼中。`黃帝經曰：「熒惑犯守鬼，國有大喪，有女喪，大將有死者。」荊州星占曰：「熒惑犯鬼，忠臣戮死，不出一年中。」`丁卯，鎮星在輿鬼中。`黃帝經曰：「鎮入鬼中，大臣誅。」海中、石氏曰：「大人憂。」`辛巳，太白犯左執法。自永初五年到永寧，七年之中，太白一晝見經天，再入輿鬼，一守畢，再犯左執法，入南斗，犯鉞星。熒惑五入輿鬼。鎮星一犯東井鉞星，一入輿鬼。歲星、辰星再入輿鬼。凡五星入輿鬼中，皆為死喪。熒惑、太白甚犯鉞、質星為誅戮。斗為貴將。執法為近臣。客星在虛、危為喪，為哭泣。`星占曰：「不一年，遠期二年。」`昴、畢為邊兵，又為獄事。至建光元年三月癸巳，鄧太后崩；五月庚辰，太后兄車騎將軍隲等七侯皆免官，自殺，是其應也。

延光二年八月己亥，`古今注曰：「元年四月丙午，太白晝見。」`熒惑出太微端門。三年二月辛未，太白犯昴。`石氏星占：「太白守昴，兵從門闕入，主人走。」郗萌曰：「不有亡國，必有謀主。」又云：「入昴，大赦。」`五月癸丑，太白入畢。`郗萌曰：「太白入畢口，馬馳人走。」又曰：「有中喪。」`九月壬寅，鎮星犯左執法。四年，太白入輿鬼中。`古今注曰：「四月甲辰入。」`六月壬辰，太白出太微。九月甲子，太白入斗口中。十一月，客星見天巿。熒惑出太微，為亂臣。太白犯昴、畢，為近兵，一曰大人當之。鎮星犯左執法，有誅臣。太白入輿鬼中，為大喪。太白出太微，為中宮有兵；入斗口，為貴將相有誅者。客星見天巿中，為貴喪。是時大將軍耿寶、中常侍江京、樊豐、小黃門劉安與阿母王聖、聖子女永等并構譖太子保，并惡太子乳母男、厨監邴吉。三年九月丁酉，廢太子為濟陰王，以北鄉侯懿代。殺男、吉，徙其父母妻子日南。四年三月丁卯，安帝巡狩，從南陽還，道寢疾，至葉崩，閻后與兄衞尉顯、中常侍江京等共隱匿，不令羣臣知上崩，遣司徒劉喜等分詣郊廟，告天請命，載入北宮。庚午夕發喪，尊閻氏為太后。北鄉侯懿病薨，京等又不欲立保，白太后，更徵諸王子擇所立。中黃門孫程、王國、王康等十九人，共合謀誅顯、京等，立保為天子，是為孝順皇帝。皆姦人強臣狂亂王室，其於死亡誅戮，兵起宮中，是其應。`古今注曰：「永建元年二月甲午，客星入太微。五月甲子，月入斗。」李氏家書曰：「時天有變氣，李郃上書諫曰：『臣聞天不言，縣象以示吉凶，挺災變異以為譴誡。昔齊桓公遭虹貫牛、斗之變，納管仲之謀，令齊去婦，無近妃宮。桓公聽用，齊以大安。趙有尹史，見月生齒，齕畢大星，占有兵變。趙君曰：「天下共一畢，知為何國也？」下史於獄。其後公子牙謀弒君，血書端門，如史所言。乃月十三日，有客星氣象彗孛，歷天巿、梗河、招搖、槍、棓，十六日入紫宮，迫北辰，十七日復過文昌、泰陵，至天船、積水閒，稍微不見。客星一占曰：「魯星歷天巿者為穀貴，梗河三星備非常，泰陵八星為凶喪，紫宮、北辰為至尊。」如占，恐宮廬之內有兵喪之變，千里之外有非常暴逆之憂。魯星不得過歷尊宿，行度從疾，應非一端，恐復有如王阿母母子賤妾之欲居帝旁耗亂政事者。誠令有之，宜當抑遠，饒足以財。王者權柄及爵祿，人天所重慎，誠非阿妾所宜干豫，天故挺變，明以示人。如不承慎，禍至變成，悔之靡及也。』」`

孝順永建二年二月癸未，太白晝見三十九日。`古今注曰：「丁巳，月犯心，七月丁酉，犯昴。」`閏月乙酉，太白晝見東南維四十一日。八月乙巳，熒惑入輿鬼。太白晝見，為強臣。熒惑為凶。輿鬼為死喪。質星為誅戮。是時中常侍高梵、張防、將作大匠翟酺、尚書令高堂芝、僕射張敦、尚書尹就、郎姜述、楊鳳等，及兖州刺史鮑就、使匈奴中郎將張國、金城太守張篤、敦煌太守張朗，相與交通，漏泄，就、述棄巿，梵、防、酺、芝、敦、鳳、就、國皆抵罪。又定遠侯班始尚陰城公主堅得，鬬爭殺堅得，坐要斬馬巿，同產皆棄巿。`古今注曰：「其年九月戊寅，有白氣，廣三尺，長十餘丈，從北落師門南至斗。三年二月癸未，月犯心後星。六月甲子，太白晝見。四年二月癸丑，月犯心後星。五年閏月庚子，太白晝見。六年，彗星出於斗、牽牛，滅於虛、危。虛、危為齊，牽牛吳、越，故海賊浮於會稽，山賊捷於濟南。五年夏，熒惑守氐，諸侯有斬者，是冬班始腰斬馬巿。」`

六年四月，熒惑入太微中，犯左、右執法西北方六寸所。十月乙卯，太白晝見。十二月壬申，客星芒氣長二尺餘，西南指，色蒼白，在牽牛六度。客星芒氣白為兵。牽牛為吳、越。後一年，會稽海賊曾於等千餘人燒句章，殺長吏，又殺鄞、鄮長，取官兵，拘殺吏民，攻東部都尉；揚州六郡逆賊章何等稱將軍，犯四十九縣，大攻略吏民。

陽嘉元年閏月戊子，`臣昭案：郎顗表云「十七日己丑」。`客星氣白，廣二尺，長五丈，起天菀西南。主馬牛，為外軍，色白為兵。是時，敦煌太守徐白使疏勒王盤等兵二萬人入于窴界，虜掠斬首三百餘級。烏桓校尉耿曅使烏桓親漢都尉戎末瘣等出塞，鈔鮮卑，斬首，獲生口財物；鮮卑怨恨，鈔遼東、代郡，殺傷吏民。是後，西戎、北狄為寇害，以馬牛起兵，馬牛亦死傷於兵中，至十餘年乃息。`臣昭案：郎顗傳，陽嘉元年，太白與歲星合於房、心。二年，熒惑失度，盈縮往來，涉歷輿鬼，環繞軒轅。古今注曰：「二年四月壬寅，太白晝見，五月癸巳，又晝見，十一月辛未，又晝見。十二月壬寅，月犯太白。三年十二月辛未，太白晝見。四月乙卯，太白、熒惑入輿鬼。永和元年正月丁卯，太白犯牽牛大星。」`

永和二年五月戊申，太白晝見。八月庚子，熒惑犯南斗。斗為吳。`黃帝經曰：「不期年，國有亂，有憂。」海中占：「為多火災。一曰旱。」古今注曰：「九月壬午，月入畢口中。」`明年五月，吳郡太守行丞事羊珍與越兵弟葉、吏民吳銅等二百餘人起兵反，殺吏民，燒官亭民舍，攻太守府。太守王衡歫守，吏兵格殺珍等。又九江賊蔡伯流等數百人攻廣陵、九江，燒城郭，殺江都長。

三年二月辛巳，太白晝見，戊子，在熒惑西南，光芒相犯。辛丑，有流星大如斗，從西北東行，長八九尺，色赤黃，有聲隆隆如雷。三月壬子，太白晝見。六月丙午，太白晝見。八月乙卯，`古今注曰：「己酉，熒惑入太微。」`太白晝見。閏月甲寅，辰星入輿鬼。己酉，熒惑入太微。乙卯，太白晝見。`古今注曰：「十二月丁卯，月犯軒轅大星。」`太白者，將軍之官，又為西州。晝見，陰盛，與君爭明。熒惑與太白相犯，為兵喪。流星為使，聲隆隆，怒之象也。辰星入輿鬼，為大臣有死者。熒惑入太微，亂臣在廷中。是時，大將軍梁商父子秉勢，故太白常晝見也。其四年正月，祀南郊，夕牲，中常侍張逵、蘧政、楊定、內者令石光、尚方令傅福等與中常侍曹騰、孟賁爭權，白帝言騰、賁與商謀反，矯詔命收騰、賁，賁自解說，順帝寤，解騰、賁縛。逵等自知事不從，各奔走，或自刺，解貂蟬投草中逃亡，皆得免。其六年，征西將軍馬賢擊西羗於北地射姑山下，父子為羗所沒殺，是其應也。

四年七月壬午，熒惑入南斗犯第三星。五年四月戊午，太白晝見。八月己酉，熒惑入太微。斗為貴相，為揚州，熒惑犯入之為兵喪。其六年，大將軍商薨。九江、丹陽賊周生、馬勉等起兵攻沒郡縣。梁氏又專權於天廷中。

六年二月丁巳，彗星見東方，長六七尺，色青白，西南指營室及墳墓星。`郗萌占曰：「彗星出而中營室，天下亂，易政，以五色占之吉凶。」`丁丑，彗星在奎一度，長六尺，癸未昬見，`河圖曰：「彗星出貫奎，庫兵悉出，禍在強侯、外夷，胡應逆首謀也。」`西北歷昴、畢，甲申，在東井，遂歷輿鬼、柳、七星、張，光炎及三台，至軒轅中滅。`古今注曰：「五月庚寅，太白晝見。十一月甲午，太白晝見。」`營室者，天子常宮。墳墓主死。彗星起而在營室、墳墓，不出五年，天下有大喪。後四年，孝順帝崩。昴為邊兵，又為趙。羌周馬父子後遂為寇。又劉文刦清河相射暠，欲立王蒜為天子，暠不聽，殺暠，王閉門距文，官兵捕誅文，蒜以惡人所刦，廢為尉氏侯，又徙為犍陽都鄉侯，薨，國絕。歷東井、輿鬼為秦，皆羌所攻鈔。炎及三台，為三公。是時，太尉杜喬及故太尉李固為梁兾所陷入，坐文書死。及至注、張為周，滅於軒轅中為後宮。其後懿獻后以憂死，梁氏被誅，是其應也。

漢安二年正月己亥，`古今注曰：「元年二月壬午，歲星在太微中。八月癸丑，月犯南斗，入魁中。」`太白晝見。五月丁亥，辰星犯輿鬼。`古今注曰：「丙辰，月入斗中。」`六月乙丑，熒惑光芒犯鎮星。七月甲申，太白晝見。辰星犯輿鬼為大喪。熒惑犯鎮星為大人忌。明年八月，孝順帝崩，孝沖明年正月又崩。`古今注曰：「建康元年九月己亥，太白晝見。」韓揚占曰：「天下有喪。一曰有白衣之會。」`

孝質本初元年，`古今注曰：「二月丁丑，月入南斗。」 `三月癸丑，熒惑入輿鬼，四月辛巳，太白入輿鬼，皆為大喪。五月庚戌，太白犯熒惑，為逆謀。閏月一日，孝質帝為梁兾所鴆，崩。

* * *

