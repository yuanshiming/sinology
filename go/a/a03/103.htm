<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-志第十三‧五行一</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">志第十三 ‧ 五行一</span>   
    <hr />
                  <p class="style11">貌不恭　淫雨　服妖　雞禍　青眚　屋自壞　訛言　旱　謠　狼食人</p>
                  <p>五行傳說及其占應，漢書五行志錄之詳矣。故泰山太守應劭、給事中董巴、散騎常侍譙周<span class="style7">蜀志曰：「周字允南，巴西西充國人也。治尚書，兼通諸經及圖緯。州郡辟請皆不應。耽古篤學，誦讀典籍，欣然獨笑，以忘寢食。蜀亡，魏徵不至。」</span>並撰建武以來災異。今合而論之，以續前志云。</p>
                  <p>五行傳曰：「田獵不宿，<span class="style7">鄭玄注尚書大傳曰：「不宿，不宿禽也。角主天兵。周禮四時習兵，因以田獵。禮志曰：『天子不合圍，諸侯不掩羣，過此則暴天物，為不宿禽。』角南有天庫、將軍、騎官。」漢書音義曰：「遊田馳騁，不反宮室。」</span>飲食不享，<span class="style7">鄭玄曰：「享，獻也。禮志曰：『天子諸侯，無事則歲三田：一為乾豆，二為賔客，三為充君之庖。』周禮獸人，冬獻狼，夏獻麋，春秋獻獸物，此獻禮之大略也。」注五行稱「鄭玄曰」，皆出注大傳也。漢書音義曰：「無獻享之禮。」</span>出入不節，<span class="style7">鄭玄曰：「角為天門，房有三道，出入之象也。」</span>奪民農時，<span class="style7">鄭玄曰：「房、心，農時之候也。季冬之月，命農師計耦耕事，是時房、心晨中。春秋傳曰：『辰為農祥，后稷之所經緯也。』」</span>及有姦謀，<span class="style7">鄭玄曰：「亢為朝廷，房、心為明堂，謀事出政之象。」</span>則木不曲直。」<span class="style7">鄭玄曰：「君行此五者，為逆天東宮之政。東宮於地為木，木性或曲或直，人所用為器也。無故生不暢茂，多折槁，是為木不曲直。木、金、水、火、土謂之五材，春秋傳曰：『天生五材，民並用之。』其政逆則神怒，神怒則材失性，不為民用。其他變異皆屬沴，沴亦神怒。凡神怒者，日、月、五星旣見適于天矣。」洪範：「木曰曲直。」孔安國曰：「木可以揉曲直。」</span>謂木失其性而為災也。又曰：「貌之不恭，是謂不肅。<span class="style7">鄭玄曰：「肅，敬也。君貌不恭，則是不能敬其事也。」洪範曰：「貌曰恭。」</span>厥咎狂，<span class="style7">鄭玄曰：「君臣不敬，則倨慢如狂。」方儲對策曰：「君失制度，下不恭承，臣恣淫慢。」</span>厥罰恒雨，<span class="style7">鄭玄曰：「貌曰木，木主春，春氣生；生氣失則踰其節，故常雨也。」管子曰：「冬作土功，發地藏，則夏多暴雨，秋雨霖不止。」淮南子曰：「金不收則多淫雨。」</span>厥極惡。<span class="style7">孔安國曰：「醜陋。」</span>時則有服妖，<span class="style7">鄭玄曰：「服，貌之飾也。」</span>時則有龜孽，<span class="style7">鄭玄曰：「龜蟲之生於水而游於春者，屬木。」</span>時則有雞禍，<span class="style7">鄭玄曰：「雞畜之有冠翼者也，屬貌。」洪範傳曰：「妖者，敗胎也，少小之類，言其事之尚微也。至孽，則牙孽也，至乎禍則著矣。」</span>時則有下體生上之痾，<span class="style7">鄭玄曰：「痾，病也，貌氣失之病也。」漢書音義曰：「若梁孝王之時，牛足反出背上也。此下欲伐上之禍。」</span>時則有青眚、青祥，<span class="style7">鄭玄曰：「青，木色也。眚生於此，祥自外來也。」</span>惟金沴木。」<span class="style7">鄭玄曰：「沴，殄也。凡貌、言、視、聽、思、心，一事失，則逆人之心，人心逆則怨，木、金、水、火、土氣為之傷。傷則衝勝來乘殄之，於是神怒人怨，將為禍亂。故五行先見變異，以譴告人也。及妖、孽、禍、痾、眚、祥皆其氣類，暴作非常，為時怪者也。各以物象為之占也。」 </span>說云：氣之相傷謂之沴。<span class="style7">尚書大傳曰：「凡六沴之作，歲之朝，月之朝，日之朝，則后王受之。歲之中，月之中，日之中，則正卿受之。歲之夕，月之夕，日之夕，則庶民受之。」鄭玄曰：「自正月盡四月為歲之朝，自五月盡八月為歲之中，自九月盡十二月為歲之夕。上旬為月之朝，中旬為月之中，下旬為月之夕。平旦至食時為日之朝，隅中至日跌為日之中，晡時至黃昏為日之夕。受之，受其凶咎也。」大傳又云：「其二辰以次相將，其次受之。」鄭玄曰：「二辰謂曰、月也。假令歲之朝也，日、月中則上公受之，日、月夕則下公受之；歲之中也，日、月朝則孤卿受之，日、月夕則大夫受之；歲之夕也，日、月朝則上士受之，日、月中則下士受之。其餘差以尊卑多少，則悉矣。」管子曰：「明王有四禁：春無殺伐，無割大陵，伐大木，斬大山，行大火，誅大臣，收穀賦錢；夏無遏水，達名川，塞大谷，動土功，射鳥獸；秋無赦過，釋罪，緩刑；冬無爵賞祿，傷伐五藏。故春政不禁，則五穀不成；夏政不禁，則草木不榮；秋政不禁，則姦邪不勝；冬政不禁，則地氣不藏。四者俱犯，則陰陽不和，風雨不時，火流邑，大風飄屋，折樹木，地草夭，冬雷，草木夏落，而秋蟲不藏，宜死者生，宜蟄者鳴，多螣蟆蟲也。六畜不蕃，民多夭死，國貧法亂，逆氣下生。故曰臺榭相望者，亡國之簾也；馳車充國者，追察之馬也；翠羽朱飾者，斬生之斧也；五采纂組者，蕃功之室也。明主知其然，故遠而不近，能去此取彼，則王道備也。」續漢書曰：「建武二年，尹敏上疏曰：『六沴作見，若是供御，帝用不差，神則大喜，五福乃降，用章于下。若不供御，六罰旣侵，六極其下。明供御則天報之福，不供御則禍災至。欲尊六事之體，則貌、言、視、聽、思、心之用，合六事之揆以致乎太平，而消除轗軻孽害也。』」</span></p>
                  <p>建武元年，赤眉賊率樊崇、逢安等共立劉盆子為天子。然崇等視之如小兒，百事自由，初不恤錄也。後正旦至，君臣欲共饗，旣坐，酒食未下，群臣更起，亂不可整。時大司農楊音案劔怒曰：「小兒戲尚不如此！」其後遂破壞，崇、安等皆誅死。唯音為關內侯，以壽終。</p>
                  <p>光武崩，山陽王荊哭不哀，作飛書與東海王，勸使作亂。明帝以荊同母弟，太后在，故隱之。後徙王廣陵，荊遂坐後謀反自殺也。</p>
                  <p>章帝時，竇皇后兄憲以皇后甚幸於上，故人人莫不畏憲。憲於是強請奪沁水長公主田，公主畏憲，與之，憲乃賤顧之。後上幸公主田，覺之，問憲，憲又上言借之。上以后故，但譴勑之，不治其罪。後章帝崩，竇太后攝政，憲秉機密，忠直之臣與憲忤者，憲多害之，其後憲兄弟遂皆被誅。</p>
                  <p>桓帝時，梁兾秉政，兄弟貴盛自恣，好驅馳過度，至於歸家，猶馳驅入門，百姓號之曰「梁氏滅門驅馳」。後遂誅滅。</p>
                  <p>和帝永元十年，十三年，十四年，十五年，皆淫雨傷稼。<span class="style7">古今注曰：「光武建武六年九月，大雨連月，苗稼更生，鼠巢樹上。十七年，雒陽暴雨，壞民廬舍，壓殺人，傷害禾稼。」</span></p>
                  <p>安帝元初四年秋，郡國十淫雨傷稼。<span class="style7">方儲對策曰：「雨不時節，妄賞賜也。」</span></p>
                  <p>永寧元年，郡國三十三淫雨傷稼。</p>
                  <p>建光元年，京都及郡國二十九淫雨傷稼。是時羌反乆未平，百姓屯戍，不解愁苦。</p>
                  <p>延光元年，郡國二十七淫雨傷稼。<span class="style7">案本傳陳忠奏，以為王侯二千石為女使伯榮獨拜車下，柄在臣妾。</span></p>
                  <p>二年，郡國五連雨傷稼。</p>
                  <p>順帝永建四年，司隷、荊、豫、兖、兾部淫雨傷稼。</p>
                  <p>六年，兾州淫雨傷稼。</p>
                  <p>桓帝延熹二年夏，霖雨五十餘日。是時，大將軍梁兾秉政，謀害上所幸鄧貴人母宣，兾又擅殺議郎邴尊。上欲誅兾，懼其持權日乆，威勢強盛，恐有逆命，害及吏民，密與近臣中常侍單超等圖其方略。其年八月，兾卒伏罪誅滅。<span class="style7">案公沙穆傳，永壽元年霖雨，大水，三輔以東莫不湮沒。</span></p>
                  <p>靈帝建寧元年夏，霖雨六十餘日。是時大將軍竇武謀變廢中官。其年九月，長樂五官史朱瑀等共與中常侍曹節起兵，先誅武，交兵闕下，敗走，追斬武兄弟，死者數百人。<span class="style7">案武死無兄弟，有兄子。</span></p>
                  <p>熹平元年夏，霖雨七十餘日。是時中侍曹節等，共誣曰勃海王悝謀反，其十月誅悝。</p>
                  <p>中平六年夏，霖雨八十餘日。是時靈帝新棄羣臣，大行尚在梓宮，大將軍何進與佐軍校尉袁紹等共謀欲誅廢中官。下文陵畢，中常侍張讓等共殺進，兵戰京都，死者數千。</p>
                  <p>更始諸將軍過雒陽者數十輩，皆幘而衣婦人衣繡擁𩭪。時智者見之，以為服之不中，身之災也，乃奔入邊郡避之。是服妖也。其後更始遂為赤眉所殺。</p>
                  <p>桓帝元嘉中，京都婦女作愁眉、啼䊋、墮馬髻、折要步、齲齒笑。所謂愁眉者，細而曲折。啼䊋者，薄拭目下，若啼處。墮馬髻者，作一邊。<span class="style7">梁兾別傳曰：「兾婦女又有不聊生髻。」</span>折要步者，足不在體下。齲齒笑者，若齒痛，樂不欣欣。始自大將軍梁兾家所為，京都歙然，諸夏皆放效。此近服妖也。梁兾二世上將，婚媾王室，大作威福，將危社稷。天誡若曰：兵馬將往收捕，婦女憂愁，踧眉啼泣，吏卒掣頓，折其要脊，令髻傾邪，雖強語笑，無復氣味也。到延熹二年，舉宗誅夷。</p>
                  <p>延熹中，梁兾誅後，京都幘顏短耳長，短上長下。時中常侍單超、左悺、徐璜、具瑗、唐衡在帝左右，縱其姦慝。海內慍曰：一將軍死，五將軍出。家有數侯，子弟列布州郡，賔客雜襲騰翥，上短下長，與梁兾同占。到其八年，桓帝因日蝕之變，乃拜故司徒韓寅為司隷校尉，以次誅鉏，京都正清。<span class="style7">臣昭案：本傳，寅誅左悺貶具瑗，雖剋折姦首，羣閹相蒙，京都未為正清。</span></p>
                  <p>延熹中，京都長者皆著木屐；婦女始嫁，至作漆畫五采為系。此服妖也。到九年，黨事始發，傳黃門北寺，臨時惶惑，不能信天任命，多有逃走不就考者，九族拘繫，及所過歷，長少婦女皆被桎梏，應木屐之象也。</p>
                  <p>靈帝建寧中，京都長者皆以葦方笥為䊋具，下士盡然。時有識者竊言：葦方笥，郡國讞篋也；今珍用之，此天下人皆當有罪讞於理官也。到光和三年癸丑赦令詔書，吏民依黨禁錮者赦除之，有不見文，他以類比疑者讞。於是諸有黨郡皆讞廷尉，人名悉入方笥中。</p>
                  <p>靈帝好胡服、胡帳、胡牀、胡坐、胡飯、胡空侯、胡笛、胡舞，京都貴戚皆競為之。此服妖也。其後董卓多擁胡兵，填塞街衢，虜掠宮掖，發掘園陵。</p>
                  <p>靈帝於宮中西園駕四白驢，躬自操轡，驅馳周旋，以為大樂。於是公卿貴戚轉相放效，至乘輜軿以為騎從，互相侵奪，賈與馬齊。案易曰：「時乘六龍以御天。」行天者莫若龍，行地者莫如馬。詩云：「四牡騤騤，載是常服。」「檀車煌煌，四牡彭彭。」夫驢乃服重致遠，上下山谷，野人之所用耳，何有帝王君子而驂服之乎！遲鈍之畜，而今貴之。天意若曰：國且大亂，賢愚倒植，凡執政者皆如驢也。其後董卓陵虐王室，多援邊人以充本朝，胡夷異種，跨蹈中國。</p>
                  <p>熹平中，省內冠狗帶綬，以為笑樂。有一狗突出，走入司徒府門，或見之者，莫不驚怪。<span class="style7">袁山松書曰：「光和四年，又於西園弄狗以配人也。」</span>京房易傳曰：「君不正，臣欲篡，厥妖狗冠出。」後靈帝寵用便嬖子弟，永樂賔客、鴻都羣小，傳相汲引，公卿牧守，比肩是也。又遣御史於西鄉賣官，關內侯顧五百萬者，賜與金紫；詣闕上書占令長，隨縣好醜，豐約有賈。強者貪如豺虎，弱者略不類物，實狗而冠者也。司徒古之丞相，壹統國政。天戒若曰：宰相多非其人，尸祿素餐，莫能據正持重，阿意曲從；今在位者皆如狗也，故狗走入其門。<span class="style7">應劭曰：「靈帝數以車騎將軍過拜孽臣內孽，又贈亡人，顯號加於頑凶，印綬汙於腐屍。昔辛有睹被髮之祥，知其為戎，今假號雲集，不亦宜乎！」</span></p>
                  <p>靈帝數遊戲於西園中，令後宮采女為客舍主人，身為商賈服。行至舍，采女下酒食，因共飲食以為戲樂。此服妖也。其後天下大亂。<span class="style7">風俗通曰：「時京師賔婚嘉會，皆作魁𢹮，酒酣之後，續以挽歌。」魁𢹮，喪家之樂。挽歌，執紼相偶和之者。天戒若曰：國家當急殄悴，諸貴樂皆死亡也。自靈帝崩後，京師壞滅，戶有兼屍，蟲而相食，魁𢹮、挽歌，斯之效乎？</span></p>
                  <p>獻帝建安中，男子之衣，好為長躬而下甚短，女子好為長裙而上甚短。時益州從事莫嗣以為服妖，是陽無下而陰無上也，天下未欲平也。後還，遂大亂。<span class="style7">袁山松書曰：「禪位於魏。」</span></p>
                  <p>靈帝光和元年，南宮侍中寺雌雞欲化雄，一身毛皆似雄，但頭冠尚未變。詔以問議郎蔡邕。邕對曰：「貌之不恭，則有雞禍。宣帝黃龍元年，未央宮雌雞化為雄，不鳴無距。是歲元帝初即位，立王皇后。至初元元年，丞相史家雌雞化為雄，冠距鳴將。是歲后父禁為陽平侯，女立為皇后。至哀帝晏駕，后攝政，王莽以后兄子為大司馬，由是為亂。臣竊推之，頭，元首，人君之象；今雞一身已變，未至於頭，而上知之，是將有其事而不遂成之象也。若應之不精，政無所改，頭冠或成，為患茲大。」是後張角作亂稱黃巾，遂破壞。四方疲於賦役，多叛者。上不改政，遂至天下大亂。</p>
                  <p>桓帝永興二年四月丙午，光祿勳吏舍壁下夜有青氣，視之，得玉鉤、玦各一。鉤長七寸二分，玦周五寸四分，身中皆雕鏤。此青祥也。玉，金類也。七寸二分，商數也。五寸四分，徵數也。商為臣，徵為事，蓋為人臣引決事者不肅，將有禍也。是時梁兾秉政專恣，後四歲，梁氏誅滅也。 </p>
                  <p>延熹五年，太學門無故自壞。襄楷以為太學前疑所居，<span class="style7">本傳楷書無「前疑」之言也。</span>其門自壞，文德將喪，敎化廢也。是後天下遂至喪亂。</p>
                  <p>永康元年十月壬戍，南宮平城門內屋自壞。金沴木，木動也。其十二月，宮車晏駕。</p>
                  <p>靈帝光和元年，南宮平城門內屋、武庫屋及外東垣屋前後頓壞。蔡邕對曰：「平城門，正陽之門，與宮連，郊祀法駕所由從出，門之最尊者也。武庫，禁兵所藏。東垣，庫之外障。易傳曰：『小人在位，上下咸悖，厥妖城門內崩。』潛潭巴曰：『宮瓦自墮，諸侯強陵主。』此皆小人顯位亂法之咎也。」其後黃巾賊先起東方，庫兵大動。皇后同父兄何進為大將軍，同母弟苗為車騎將軍，兄弟並貴盛，皆統兵在京都。其後進欲誅廢中官，為中常侍張讓、段珪等所殺，兵戰宮中闕下，更相誅滅，天下兵大起。</p>
                  <p>三年二月，公府駐駕廡自壞南北三十餘閒。</p>
                  <p>中平二年二月癸亥，廣陽城門外上屋自壞也。</p>
                  <p>獻帝初平二年三月，長安宣平城門外屋無故自壞。至三年夏，司徒王允使中郎將呂布殺太師董卓，夷三族。<span class="style7">袁山松書曰：「李傕等攻破長安城，害允等。」</span></p>
                  <p>興平元年十月，長安市門無故自壞。至二年春，李傕、郭汜鬬長安中，傕迫劫天子，移置傕塢，盡燒宮殿、城門、官府、民舍，放兵寇鈔公卿以下。冬，天子東還雒陽，傕、汜追上到曹陽，虜掠乘輿輜重，殺光祿勳鄧淵、廷尉宣璠、少府田邠等數十人。</p>
                  <p>五行傳曰：「好攻戰，<span class="style7">鄭玄注曰：「參、伐為武府，攻戰之象。」</span>輕百姓，<span class="style7">鄭玄注曰：「輕之者，不重民命。春秋傳曰：『師出不正反，戰不正勝也。』」</span>飾城郭，<span class="style7">鄭玄注曰：「昴、畢閒為天街。甘氏經曰：『天街保塞，孔塗道衢。』保塞，城郭之象也。月令曰：『四鄙入保。』」</span>侵邊境，<span class="style7">鄭玄曰：「畢主邊兵。」</span>則金不從革。」<span class="style7">鄭玄注曰：「君行此四者，為逆天西宮之政。西宮於地為金，金性從刑，而革人所用為器者也，無故冶之不銷，或入火飛亡，或鑄之裂形，是為不從革。其他變異，皆屬沴也。」洪範曰：「從革作辛。」馬融曰：「金之性，從火而更，可銷鑠也。」漢書音義曰：「言人君言不見從，則金鐵亦不從人意。」</span>謂金失其性而為災也。又曰：「言之不從，是謂不乂。<span class="style7">鄭玄曰：「乂，治也。君言不從，則是不能治其事也。」</span>厥咎僭，<span class="style7">鄭玄曰：「君臣不治，則僭差矣。」</span>厥罰恒陽，<span class="style7">鄭玄曰：「金主秋，秋氣殺，殺氣失，故常陽也。」春秋考異郵曰：「君行非是，則言不見從；言不見從，則下不治；下不治，則僭差過制度，奢侈驕泰。天子僭天，大夫僭人主，諸侯僭上，陽無以制。從心之喜，上憂下，則常陽從之。推設其跡，考之天意，則大旱不雨，而民庶大災傷。」淮南子曰：「殺不辜則國赤地。」</span>厥極憂。<span class="style7">鄭玄曰：「殺氣失，故於人為憂。」</span>時則有詩妖，<span class="style7">鄭玄曰：「詩之言志也。」</span>時則有介蟲之孽，<span class="style7">鄭玄曰：「蝝、螽、蜩、蟬之類，生於火而藏於秋者也，屬金。」</span>時則有犬禍，<span class="style7">鄭玄曰：「犬畜之以口吠守者，屬言。」</span>時則有口舌之痾，<span class="style7">鄭玄曰：「言氣失之病。」</span>時則有白眚、白祥，惟木沴金。」介蟲，劉歆傳以為毛蟲。乂，治也。</p>
                  <p>安帝永初元年十一月，民訛言相驚，司隷、并、兾州民人流移。時鄧太后專政。婦人以順為道，故禮「夫死從子」之命。今專王事，此不從而僭也。<span class="style7">古今注曰：「章帝建初五年，東海、魯國、東平、山陽、濟陰、陳留民訛言相驚有賊，捕至京師，民皆入城也。」</span></p>
                  <p>世祖建武五年夏，<span class="style7">古今注曰：「建武三年七月，雒陽大旱，帝至南郊求雨，即日雨。」</span>旱。京房傳曰：「欲德不用，茲謂張，厥災荒，其旱陰雲不雨，變而赤因四陰。衆出過時，茲謂廣，其旱不生。上下皆蔽，茲謂隔，其旱天赤三月，時有雹殺飛禽。上緣求妃，茲謂僭，其旱三月大溫亡雲。君高臺府，茲謂犯，陰侵陽，其旱萬物根死，有火災。庶位踰節，茲謂僭，其旱澤物枯，為火所傷。」<span class="style7">春秋考異郵曰：「國大旱，冤獄結。旱者，陽氣移，精不施，君上失制，奢淫僭差，氣亂感天，則旱徵見。」又云：「陰厭陽移，君淫民惡，陰精不舒，陽偏不施。」又云：「陽偏，民怨徵也。在所以感之者，上奢則求多，求多則下竭，下竭則潰，君不仁。」管子曰：「春不收枯骨伐枯木而起去之，則夏旱。」方儲對策曰：「百姓苦，士卒煩碎，責租稅失中，暴師外營，經歷三時，內有怨女，外有曠夫。王者熟惟其祥，揆合於天，圖之事情，旱災可除。夫旱者過日，天王無意於百姓，恩德不行，萬民煩擾，故天應以無澤。」</span>是時天下僭逆者未盡誅，軍多過時。<span class="style7">古今注曰：「建武六年六月，九年春，十二年五月，二十一年六月，明帝永平元年五月，八年冬，十一年八月，十五年八月，十八年三月，並旱。」</span></p>
                  <p>章帝章和二年夏，旱。時章帝崩後，竇太后兄弟用事奢僭。<span class="style7">古今注曰：「建初二年夏，雒陽旱。四年夏，元和元年春，並旱。」案：楊終傳，建初元年大旱，穀貴，終以為廣陵、楚、淮陽、濟南之獄徙者數萬人，吏民怨曠，上疏云乆旱。孔叢曰：「建初元年大旱，天子憂之，侍御史孔子豐乃上疏曰：『臣聞為不善而災報，得其應也；為善而災至，遭時運也。陛下即位日淺，視民如傷，而不幸耗旱，時運之會耳，非政敎所致也。昔成湯遭旱，因自責，省畋散積，減御損食，而大有年。意者陛下未為成湯之事焉。』天子納其言而從之，三日雨即降。轉拜黃門郎，典東觀事。」</span></p>
                  <p>和帝永元六年秋，京都旱。時雒陽有冤囚，和帝幸雒陽寺，錄囚徒，理冤囚，收令下獄抵罪。行未還宮，澍雨降。<span class="style7">古今注曰：「永元二年，郡國十四旱。十五年，雒陽郡國二十二並旱，或傷稼。」</span></p>
                  <p>安帝永初六年夏，<span class="style7">古今注曰：「永初元年，郡國八旱，分遣議郎請雨。」案本紀二年五月，旱，皇太后幸雒陽寺，錄囚徒，即日降雨。六月，京都及郡國四十大水。雖去旱得水，無救為災。</span>旱。<span class="style7">古今注曰：「三年，郡國八，四年、五年夏，並旱。」</span></p>
                  <p>七年夏，旱。</p>
                  <p>元初元年夏，旱。</p>
                  <p>二年夏，旱。<span class="style7">三年夏旱，時西羌寇亂，軍屯相繼，連十餘年。</span></p>
                  <p>六年夏，旱。<span class="style7">古今注曰：「建光元年，郡國四旱。延光元年，郡國五並旱，傷稼。」</span></p>
                  <p>順帝永建三年夏，旱。</p>
                  <p>五年夏，旱。</p>
                  <p>陽嘉二年夏，旱。時李固對策，以為奢僭所致也。<span class="style7">臣昭案：本紀元年二月，京師旱。郎顗傳：「人君恩澤不施於民，祿去公室，臣下專權所致也。」又周舉傳：「三年，河南、三輔大旱，五穀傷災，天子親自露坐德陽殿東廂請雨。」</span></p>
                  <p>沖帝永嘉元年夏，旱。時沖帝幼崩，太尉李固勸太后及兄梁兾，立嗣帝擇年長有德者，天下賴之，則功名不朽。年幼未可知，如後不善，悔無所及。時太后及兾貪立年幼，欲乆自專，遂立質帝，八歲。此不用德。<span class="style7">古今注曰：「本初元年二月，京師旱。」</span></p>
                  <p>桓帝元嘉元年夏，旱。是時梁兾秉政，妻子並受封，寵踰節。</p>
                  <p>延熹元年六月，旱。<span class="style7">京房占曰：「人君無施澤惠利於下，則致旱也。不救，必蝗蟲害穀；其救也，貰讁罰，行寬大，惠兆民，勞功吏，賜鰥寡，稟不足。」案陳蕃上疏：「宮女多聚不御，憂悲之感，以致水旱之困也。」</span></p>
                  <p>靈帝熹平五年夏，旱。<span class="style7">蔡邕作伯夷叔齊碑曰「熹平五年，天下大旱，禱請名山，求獲荅應。時處士平陽蘇騰，字玄成，夢陟首陽，有神馬之使在道。明覺而思之，以其夢陟狀上聞。天子開三府請雨使者，與郡縣戶曹掾吏登山升祠。手書要曰：『君況我聖主以洪澤之福。』天尋興雲，即降甘雨」也。</span></p>
                  <p>六年夏，旱。</p>
                  <p>光和五年夏，旱。</p>
                  <p>六年夏，旱。是時常侍、黃門僭作威福。</p>
                  <p>獻帝興平元年秋，長安旱。是時李傕、郭汜專權縱肆。<span class="style7">獻帝起居注曰：「建安十九年夏四月，旱。」</span></p>
                  <p>更始時，南陽有童謠曰：「諧不諧，在赤眉。得不得，在河北。」是時更始在長安，世祖為大司馬平定河北。更始大臣並僭專權，故謠妖作也。後更始遂為赤眉所殺，是更始之不諧在赤眉也。世祖自河北興。</p>
                  <p>世祖建武六年，蜀童謠曰：「黃牛白腹，五銖當復。」是時公孫述僭號於蜀，時人竊言王莽稱黃，述欲繼之，故稱白；五銖，漢家貨，明當復也。述遂誅滅。王莽末，天水童謠曰：「出吳門，望緹羣。見一蹇人，言欲上天；令天可上，地上安得民！」時隗嚻初起兵於天水，後意稍廣，欲為天子，遂破滅。嚻少病蹇。吳門，兾郭門名也。緹羣，山名也。</p>
                  <p>順帝之末，京都童謠曰：「直如弦，死道邊。曲如鉤，反封侯。」案順帝即世，孝質短祚，大將軍梁兾貪樹疏幼，以為己功，專國號令，以贍其私。太尉李固以為清河王雅性聦明，敦詩恱禮，加又屬親，立長則順，置善則固。而兾建白太后，策免固，徵蠡吾侯，遂即至尊。固是日幽斃于獄，暴屍道路，而太尉胡廣封安樂鄉侯、司徒趙戒厨亭侯、司空袁湯安國亭侯云。</p>
                  <p>桓帝之初，天下童謠曰：「小麥青青大麥枯，誰當穫者婦與姑。丈人何在西擊胡，吏買馬，君具車，請為諸君鼓嚨胡。」案元嘉中涼州諸羌一時俱反，南入蜀、漢，東抄三輔，延及并、兾，大為民害。命將出衆，每戰常負，中國益發甲卒，麥多委棄，但有婦女穫刈之也。吏買馬，君具車者，言調發重及有秩者也。請為諸君鼓嚨胡者，不敢公言，私咽語。</p>
                  <p>桓帝之初，京都童謠曰：「城上烏，尾畢逋。公為吏，子為徒。一徒死，百乘車。車班班，入河閒。河閒姹女工數錢，以錢為室金為堂。石上慊慊舂黃粱。梁下有懸鼓，我欲擊之丞卿怒。」案此皆謂為政貪也。城上烏，尾畢逋者，處高利獨食，不與下共，謂人主多聚斂也。公為吏，子為徒者，言蠻夷將畔逆，父旣為軍吏，其子又為卒徒往擊之也。一徒死，百乘車者，言前一人往討胡旣死矣，後又遣百乘車往。<span class="style7">臣昭曰：志家此釋豈未盡乎？往徒一死，何用百乘？其後驗竟為靈帝作。此言一徒，似斥桓帝，帝貴任羣閹，參委機政，左右前後莫非刑人，有同囚徒之長，故言寄一徒也。且又弟則廢黜，身無嗣，魁然單獨，非一而何？百乘車者，乃國之君。解犢後徵，正膺斯數，繼以班班，尤得以類焉。</span>車班班，入河閒者，言上將崩，乘輿班班入河閒迎靈帝也。<span class="style7">應劭釋此句云：「徵靈帝者，輪班擁節入河閒也。」</span>河閒姹女工數錢，<span class="style7">一本作「妖女」。</span>以錢為室金為堂者，靈帝旣立，其母永樂太后好聚金以為堂也。石上慊慊舂黃粱者，言永樂雖積金錢，慊慊常苦不足，使人舂黃粱而食之也。梁下有懸鼓，我欲擊之丞卿怒者，言永樂主敎靈帝，使賣官受錢，所祿非其人，天下忠篤之士怨望，欲擊懸鼓以求見，丞卿主鼓者，亦復諂順，怒而止我也。</p>
                  <p>桓帝之初，京都童謠曰：「游平賣印自有平，不辟豪賢及大姓。」案到延熹之末，鄧皇后以譴自殺，乃以竇貴人代之，其父名武字游平，拜城門校尉。及太后攝政，為大將軍，與太傅陳蕃合心戮力，惟德是建，印綬所加，咸得其人，豪賢大姓皆絕望矣。</p>
                  <p>桓帝之末，京都童謠曰：「茅田一頃中有井，四方纖纖不可整。嚼復嚼，今年尚可後年鐃。」<span class="style7">風俗通作「譊」。</span>案易曰：「拔茅茹以其彙，征吉。」茅喻羣賢也。井者，法也。于時中常侍管霸、蘇康憎疾海內英哲，與長樂少府劉嚻、太常許詠、尚書柳分、<span class="style7">袁山松書曰，柳分權豪之黨，為范滂所奏者。</span>尋穆、史佟、<span class="style7">佟後亦為司隷。應劭曰，史佟，左官媮進者也。</span>司隷唐珍等，代作脣齒。河內牢川詣闕上書：「汝、潁、南陽，上采虛譽，專作威福；甘陵有南北二部，三輔尤甚。」由是傳考黃門北寺，始見廢閣。茅田一頃者，言羣賢衆多也。中有井者，言雖阨窮，不失其法度也。四方纖纖不可整者，言姦慝大熾，不可整理。嚼復嚼者，京都飲酒相強之辭也。言食肉者鄙，不恤王政，徒耽宴飲歌呼而已也。今年尚可者，言但禁錮也。後年鐃者，陳、竇被誅，天下大壞。</p>
                  <p>桓帝之末，京都童謠曰：「白蓋小車何延延。河間來合諧，河間來合諧！」案解犢亭屬饒陽河間縣也。<span class="style7">臣昭案：郡國志饒陽本屬涿，後屬安平。靈帝旣是河間王曾孫，謠言自是有徵，無俟河間之縣為驗。</span>居無幾何而桓帝崩，使者與解犢侯皆白蓋車從河閒來。延延，衆貌也。是時御史劉儵建議立靈帝，以儵為侍中，中常侍侯覽畏其親近，必當閒己，白拜儵泰山太守，因令司隷迫促殺之。朝廷少長思其功效，乃拔用其弟郃，致位司徒，此為合諧也。</p>
                  <p>靈帝之末，京都童謠曰：「侯非侯，王非王，千乘萬騎上北芒。」案到中平六年，史侯登躡至尊，獻帝未有爵號，為中常侍段珪等數十人所執，公卿百官皆隨其後，到河上，乃得來還。此為非侯非王上北芒者也。<span class="style7">英雄記曰：「京師謠歌咸言『河臘叢進』，獻帝臘日生也。風俗通曰：『烏臘烏臘。』」案逆臣董卓滔天虐民，窮凶極惡，關東舉兵欲共誅之，轉相顧望，莫肯先進，處處停兵數十萬，若烏臘蟲，相隨橫取之矣。</span></p>
                  <p>靈帝中平中，京都歌曰：「承樂世董逃，遊四郭董逃，蒙天恩董逃，帶金紫董逃，行謝恩董逃，整車騎董逃，垂欲發董逃，與中辭董逃，出西門董逃，瞻宮殿董逃，望京城董逃，日夜絕董逃，心摧傷董逃。」<span class="style7">楊孚卓傳曰：「卓改為董安。」</span>案「董」謂董卓也，言雖跋扈，縱其殘暴，終歸逃竄，至於滅族也。<span class="style7">風俗通曰：「卓以董逃之歌主為己發，大禁絕之，死者千數。」靈帝之末，禮樂崩壞，賞刑失中，毀譽無驗，競飾偽服，以盪典制，遠近翕然，咸名後生放聲者為時人。有識者竊言：舊曰世人，次曰俗人，今更曰時人，此天促其期也。其閒無幾，天下大壞也。</span></p>
                  <p>獻帝踐祚之初，京都童謠曰：「千里草，何青青。十日卜，不得生。」案千里草為董，十日卜為卓。凡別字之體，皆從上起，左右離合，無有從下發端者也。今二字如此者，天意若曰：卓自下摩上，以臣陵君也。青青者，暴盛之貌也。不得生者，亦旋破亡。<span class="style7">獻帝初童謠曰：「燕南垂，趙北際，中央不合大如礪，唯有此中可避世。」公孫瓚以為易地當之，遂徙鎮焉，乃修城積穀，以待天下之變。建安三年，袁紹攻瓚，瓚大敗，縊其姊妹妻子，引火自焚，紹兵趣登臺斬之。初，瓚破黃巾，殺劉虞，乘勝南下，侵據齊地。雄威大振，而不能開廓遠圖，欲以堅城觀時，坐聽圍戮，斯亦自易地而去世也。</span></p>
                  <p>建安初，荊州童謠曰：「八九年閒始欲衰，至十三年無孑遺。」言自中興以來，荊州無破亂，及劉表為牧，民又豐樂，至此逮八九年。當始衰者，謂劉表妻當死，諸將並零落也。十三年無孑遺者，言十三年表又當死，民當移詣兾州也。<span class="style7">干竇搜神記曰：「是時華容有女子忽啼呼云：『荊州將有大喪！』言語過差，縣以為妖言，繫獄百餘日，忽於獄中哭曰：『劉荊州今日死。』華容去州數百里，即遣馬吏驗視，表果死。縣乃出之。續又歌吟曰：『不意李立為貴人。』後無幾，曹公平荊州，以涿郡李立，字建賢，為荊州刺史。」</span></p>
                  <p>順帝陽嘉元年十月中，望都蒲陰狼殺童兒九十七人。時李固對策，引京房易傳曰「君將無道，害將及人，去之深山全身，厥災狼食人」。陛下覺寤，比求隱滯，故狼災息。<span class="style7">東觀書曰：「中山相朱遂到官，不出奉祠北嶽。詔曰：『災暴緣類，符驗不虛，政失厥中，狼災為應，至乃殘食孩幼，朝廷愍悼，思惟咎徵，博訪其故。山嶽尊靈，國所望秩，而遂比不奉祠，怠慢廢典，不務懇惻，淫刑放濫，害加孕婦，毒流未生，感和致災。其詳思改救，追復所失。有不遵憲，舉正以聞。』」</span></p>
                  <p>靈帝建寧中，羣狼數十頭入晉陽南城門齧人。<span class="style7">袁山松書曰：「光和三年正月，虎見平樂觀，又見憲陵上，齧衞士。蔡邕封事曰：『政有苛暴，則虎狼食人。』」</span></p>
                  <hr />
  </div>
		 <div class="next1"><a href="102.htm">上卷</a> / <a href="a03.htm">後漢書目錄</a> / <a href="104.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

