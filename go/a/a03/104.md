

##### 後漢書
	`志第十四 ‧ 五行二`

* * *

災火　草妖　羽蟲孽　羊禍

五行傳曰：「棄法律，`鄭玄注尚書大傳曰：「東井主法令也。」`逐功臣，`鄭玄曰：「功臣制法律者也。或曰，喙主尚食、七星主衣裳，張為食厨，翼主天倡。經曰：『帝曰：臣作朕股肱耳目，予欲左右有民，汝翼。予欲觀古人之象，日、月、星辰、山、龍、華蟲，作繢宗彝，藻、火、粉、米、黼、黻、絺繡，以五采章施于五色作服，汝明。予欲聞六律、五聲、八音，在治忽，以出納五言，汝聽。』是則食與服樂，臣之所用為大功也。七星北有酒旗，南有天厨，翼南有器府。」`殺太子，`鄭玄曰：「五行火生土，天文以參繼東井，四時以秋代夏，殺太子之象也。春秋傳曰：『夫千乘之主，將廢正而立不正，必殺正也。』」`以妾為妻，`鄭玄曰：「軒轅為后妃，屬南宮。其大星女主之位。女御在前，妾為妻之象也。」`則火不炎上。」`鄭玄曰：「君行此四者，為逆天南宮之政。南宮於地為火，火性炎上，然行人所用烹餁者也，無故因見作熱，燔熾為害，是為火不炎上。其他變異，皆屬沴。」春秋考異郵曰：「火者，陽之精也。人合天氣五行陰陽，極陰反陽，極陽生陰，故應人行以災不祥，在所以感之，萌應轉旋，從逆殊心也。」`謂火失其性而為災也。又曰：「視之不明，是謂不悊。`鄭玄曰：「視，瞭也。君視不明，則是不能瞭其事也。」洪範曰：「視曰明。」`厥咎舒，`讖曰：「君舒怠，臣下有倦，白黑不別，賢不肖並，不能憂民急，氣為之舒緩，草不搖。」鄭玄曰：「君臣不瞭則舒緩矣。」`厥罰常燠，`鄭玄曰：「視曰火，火主夏。夏氣長，長氣失，故常燠。」`厥極疾。`鄭玄曰：「長氣失，故於人為疾。」`時則有草妖，`鄭玄曰：「草，視之物可見者，莫衆於草。」`時則有蠃蟲之孽，`鄭玄曰：「蠶螟蟲之類。蟲之生於火而藏於秋者也。」`時則有羊禍，`鄭玄曰：「羊畜之遠視者也，屬視。」`時則有赤眚、赤祥，惟水沴火。」蠃蟲，劉歆傳以為羽蟲。

建武中，漁陽太守彭寵被徵。書至，明日潞縣火，災起城中，飛出城外，燔千餘家，殺人。京房易傳曰：「上不儉，下不節，盛火數起，燔宮室。」儒說火以明為德而主禮。時寵與幽州牧朱浮有隙，疑浮見浸譖，故意狐疑，其妻勸無應徵，遂反叛攻浮，卒誅滅。`古今注曰：「建武六年十二月，雒陽市火。二十四年正月戊子，雷雨霹靂，火災高廟北門。明帝永平元年六月己亥，桂陽見火飛來，燒城寺。章帝建初元年十二月，北宮火燒壽安殿，延及右掖門。元和三年六月丙午，雷雨，火燒北宮朱爵西闕。」`

和帝永元八年十二月丁巳，南宮宣室殿火。是時和帝幸北宮，竇太后在南宮。明年，竇太后崩。

十三年八月己亥，北宮盛饌門閤火。是時和帝幸鄧貴人，陰后寵衰怨恨，上有欲廢之意。明年，會得陰后挾偽道事，遂廢遷于桐宮，以憂死，立鄧貴人為皇后。

十五年六月辛酉，漢中城固南城門災。此孝和皇帝將絕世之象也。其後二年，宮車晏駕，殤帝及平原王皆早夭折，和帝世絕。

安帝永初二年四月甲寅，`古今注曰：「永初元年十二月，河南郡縣火，燒殺百五人。二年，河南郡縣又失火，燒五百八十四人。」`漢陽河陽城中失火，燒殺三千五百七十人。先是和帝崩，有皇子二人，皇子勝長，鄧皇后貪殤帝少，欲自養長立之。延平元年，殤帝崩。勝有厥疾不篤，羣臣咸欲立之，太后以前旣不立勝，遂更立清河王子，是為安帝。司空周章等心不掩服，謀欲誅鄧氏，廢太后、安帝，而更立勝。元年十一月，事覺，章等被誅。其後涼州叛羌為害大甚，涼州諸郡寄治馮翊、扶風界。及太后崩，鄧氏被誅。

四年三月戊子，杜陵園火。

元初四年二月壬戌，武庫火。`東觀書曰：「燒兵物百二十五種，直千萬以上。」`是時羌叛，大為寇害，發天下兵以攻禦之，積十餘年未已，天下厭苦兵役。

延光元年八月戊子，陽陵園寢殿火。凡災發于先陵，此太子將廢之象也。若曰：不當廢太子以自翦，如火不當害先陵之寢也。明年，上以讒言廢皇太子為濟陰王。後二年，宮車晏駕。中黃門孫程等十九人起兵殿省，誅賊臣，立濟陰王。

四年秋七月乙丑，漁陽城門樓災。

順帝永建三年七月丁酉，茂陵園寢災。`古今注曰：「二年五月戊辰，守宮失火，燒宮藏財物盡。四年，河南郡縣失火，燒人六畜。」`

陽嘉元年，恭陵廡災，及東西莫府火。`古今注曰：「十二月，河南郡國火燒廬舍，殺人」也。`太尉李固以為奢僭所致。陵之初造，禍及枯骨，規廣治之尤飾。又上欲更造宮室，益臺觀，故火起莫府，燒材木。

永和元年十月丁未，承福殿火。`臣昭案楊厚傳是災。`先是爵號阿母宋娥為山陽君；后父梁商本國侯，又多益商封；商長子兾當繼商爵，以商生在，復更封兾為襄邑侯；追號后母為開封君：皆過差非禮。`古今注曰：「六年十二月，雒陽酒市失火，燒肆，殺人。」`

漢安元年三月甲午，雒陽劉漢等百九十七家為火所燒，`東觀書曰：「其九十家不自存，詔賜錢廩穀。」古今注曰：「火或從室屋閒物中，不知所從起，數月乃止。十二月，雒陽失火。」`後四年，宮車比三晏駕，建和元年君位乃定。

桓帝建和二年五月癸丑，北宮掖庭中德陽殿火，及左掖門。先是梁太后兄兾挾姦枉，以故太尉李固、杜喬正直，恐害其事，令人誣奏固、喬而誅滅之。是後梁太后崩，而梁氏誅滅。

延熹四年正月辛酉，南宮嘉德殿火。戊子，丙署火。二月壬辰，武庫火。五月丁卯，原陵長壽門火。先是亳后因賤人得幸，號貴人，為后。上以后母宣為長安君，封其兄弟，愛寵隆崇，又多封無功者。去年春，白馬令李雲坐直諫死。至此彗除心、尾，火連作。

五年正月壬午，南宮丙署火。四月乙丑，恭北陵東闕火。戊辰，虎賁掖門火。五月，康陵園寢火。甲申，中藏府承祿署火。七月己未，南宮承善闥內火。

六年四月辛亥，康陵東署火。七月甲申，平陵園寢火。

八年二月己酉，南宮嘉德署、黃龍、千秋萬歲殿皆火。四月甲寅，安陵園寢火。閏月，南宮長秋、和歡殿後鉤盾、掖庭朔平署各火。十一月壬子，德陽前殿西閤及黃門北寺火，殺人。`袁山松書曰：「是時連月有火災，諸宮寺或一日再三發。又夜有訛言，擊鼓相驚。陳蕃、劉矩、劉茂上疏諫曰：『古之火皆君弱臣強，極陰之變也。前始春而獄刑慘，故火不炎上。前入春節連寒，木冰，暴風折樹，又八九州郡並言隕霜殺菽。春秋晉執季孫行父，木為之冰。夫氣弘則景星見，化錯則五星開，日月蝕。災為已然，異為方來，恐卒有變，必於三朝，唯善政可以已之。願察臣前言，不棄愚忠，則元元幸甚。』書奏不省。」`

九年三月癸巳，京都夜有火光轉行，民相驚譟。`袁山松書曰：「是時宦豎專朝，鉤黨事起，上尋無嗣，陳蕃、竇武為曹節等所害，天下無復紀綱。」`

靈帝熹平四年五月，延陵園災。

光和四年閏月辛酉，北宮東掖庭永巷署災。`陳蕃諫云：「楚女悲而西宮災，不御宮女，怨之所致也。」`

五年五月庚申，德陽前殿西北入門內永樂太后宮署火。

中平二年二月己酉，南宮雲臺災。庚戌，樂成門災，`南宮中門。`延及北闕，度道西燒嘉德、和歡殿。案雲臺之災自上起，榱題數百，同時並然，若就縣華鐙，其日燒盡，延及白虎、威興門、尚書、符節、蘭臺。夫雲臺者，乃周家之所造也，圖書、術籍、珍玩、寶怪皆所藏在也。京房易傳曰：「君不思道，厥妖火燒宮。」是時黃巾作慝，變亂天常，七州二十八郡同時俱發，命將出衆，雖頗有所禽，然宛、廣宗、曲陽尚未破壞，役起負海，杼柚空懸，百姓死傷已過半矣。而靈帝曾不克己復禮，虐侈滋甚，尺一雨布，騶騎電激，官非其人，政以賄成，內嬖鴻都，並受封爵。京都為之語曰：「今茲諸侯歲也。」天戒若曰：放賢賞淫，何以舊典為？故焚其臺門祕府也。其後三年，靈帝暴崩，續以董卓之亂，火三日不絕，京都為丘墟矣。`魏志曰：「魏明帝青龍二年，崇華殿災，詔問太史令高堂隆：『此何咎？於禮寧有祈禳之義乎？』對曰：『夫災變之發，皆所以明敎誡也，唯率禮修德可以勝之。易傳曰：「上不儉，下不節，孽火燒其室。」又曰：「君高其臺，天火為災。」此人君苟飾宮室，不知百姓空竭，故天應之以旱，火從高殿起也。上天降監，故譴告陛下，陛下宜增崇人道，以荅天意。昔太戊有桑穀生於朝，武丁有雊雉登於鼎，皆聞災恐懼，側身修德，三年之後，遠夷朝貢，故號曰中宗、高宗。此則前代之明鑒也。今案舊占，災火之發，皆以臺榭宮室為誡。然今宮室之所以充廣者，實由宮人猥多之故，宜簡擇留其淑懿，如周之制，罷省其餘。此則祖己之所以訓高宗，高宗之所以享遠號也。』詔問隆：『吾聞漢武帝時柏梁災，而起宮殿以厭之，其義云何？』對曰：『臣聞西京柏梁旣災，越巫陳方，建章是營，以厭火祥，乃夷越之巫所為，非聖賢之明訓也。五行志曰：「柏梁災，其後有江充巫蠱衞太子事。」如志之言，越巫建章無所厭也。孔子曰：「災者，修類應行，精祲相感，以戒人君。」是以聖主睹災責躬，退以修德，以消復之。今宜罷散民役，宮室之制務從約節，內足以待風雨，外足以講禮儀，清掃所災之處，不敢於此有所立作，萐莆嘉禾，必生此地，以報陛下虔恭之德。疲民之力，竭民之財，實非所以致符瑞而懷遠人也。』」臣昭曰：高堂隆之言災，其得天心乎！雖與本志所明不同，靈帝之時有焉，故載其言，廣災異也。`

獻帝初平元年八月，霸橋災。其後三年，董卓見殺。`臣昭案：劉焉傳，興平元年，天火燒其城府輜重，延及民家，館邑無餘也。`

庶徵之恒燠，漢書以冬溫應之。中興以來亦有冬溫，而記不錄云。`越絕范蠡曰：「春燠而不生者，王者德不完也。夏寒而不長者，臣下不奉主令也。秋暑而復榮者，百官刑不斷也。冬溫而泄者，發府庫賞無功也。此四者，邦之禁也。」管子曰：「臣乘君威，則陰侵陽，盛夏雪降，冬不冰也。」`

安帝元初三年，有瓜異本共生，八瓜同蔕，時以為嘉瓜。或以為瓜者外延，離本而實，女子外屬之象也。是時閻皇后初立，後閻后與外親耿寶等共譖太子，廢為濟陰王，更外迎濟北王子犢立之，草妖也。`古今注曰：「和帝永元七年三月，江夏縣民舍柱生兩枝，其一長尺五寸，分為八枝，其一長尺六寸，分為五枝，皆青也。」`

桓帝延熹九年，雒陽城局竹柏葉有傷者。占曰：「天子凶。」

靈帝熹平三年，右校別作中有兩樗樹，皆高四尺所，其一株宿夕暴長，長丈餘，大一圍，作胡人狀，頭目鬢鬚髮備具。京房易傳曰：「王德衰，下人將起，則有木生人狀。」`臣昭以木生人狀，下人將起，京房之占雖以證驗，貌類胡人，猶未辨了。董卓之亂，實擁胡兵，傕、汜之時，充斥尤甚，遂窺閒宮嬪，剽虐百姓。鮮卑之徒，踐藉畿封，胡之害深，亦已毒矣。`

五年十月壬午，御所居殿後槐樹，皆六七圍，自拔，倒豎根在上。`臣昭曰：「槐是三公之象，貴之也。靈帝授位，不以德進，貪愚是升，清賢斯黜，槐之倒植，豈以斯乎？」`

中平元年夏，東郡，陳留濟陽、長垣，濟陰冤句、離狐縣界，`風俗通曰：「西及城皇陽武城郭路邊。」`有草生，其莖靡纍腫大如手指，狀似鳩雀龍蛇鳥獸之形，五色各如其狀，毛羽頭目足翅皆具。`風俗通曰：「亦作人狀，操持兵弩，萬萬備具，非但仿佛，類良熟然也。」`近草妖也。是歲黃巾賊始起。皇后兄何進，異父兄朱苗，皆為將軍，領兵。後苗封濟陽侯，進、苗遂秉威權，持國柄，漢遂微弱，自此始焉。`應劭曰：「關東義兵先起於宋、衞之郊，東郡太守橋瑁負衆怙亂，陵蔑同盟，忿嫉同類，以殞厥命。陳留、濟陰迎助，謂為離德，棄好即戎，吏民殲之。草妖之興，豈不或信！」`

中平中，長安城西北六七里空樹中，有人面生鬢。`魏志曰：「建安二十五年正月，曹公在雒陽，起建始殿，伐濯龍樹而血出。又掘徙梨，根傷而血出。曹公惡之，遂寢疾，是月薨。」`

獻帝興平元年九月，桑復生椹，可食。`臣昭曰：桑重生椹，誠是木異，必在濟民，安知非瑞乎？時蒼生死敗，周、秦殲盡，餓魂餒鬼，不可勝言，食此重椹，大拯危命，雖連理附枝，亦不能及。若以為怪，則建武野穀旅生，麻菽尤盛，復是草妖邪？`

安帝延光三年二月戊子，有五色大鳥集濟南臺，十月，又集新豐，時以為鳳皇。或以為鳳皇陽明之應，故非明主，則隱不見。凡五色大鳥似鳳者，多羽蟲之孽。是時安帝信中常侍樊豐、江京、阿母王聖及外屬耿寶等讒言，免太尉楊震，廢太子為濟陰王，不悊之異也。章帝末，號鳳皇百四十九見。時直臣何敞以為羽孽似鳳，翱翔殿屋，不察也。`臣昭曰：已論之於敞傳。`記者以為其後章帝崩，以為驗。案宣帝、明帝時，五色鳥羣翔殿屋，賈逵以為胡降徵也。帝多善政，雖有過，不及至衰缺，末年胡降二十萬口，爾其驗也。帝之時，羌胡外叛，讒慝內興，羽孽之時也。樂叶圖徵說五鳳皆五色，為瑞者一，為孽者四。`叶圖徵曰：「似鳳有四，並為妖：一曰鷫鸘，鳩喙，圓目，身義戴信嬰禮膺仁負智，至則旱役之感也；二曰發明，烏喙，大頸，大翼，大脛，身仁戴智嬰義膺信負禮，至則喪之感也；三曰焦明，長喙，疏翼，圓尾，身義戴信嬰仁膺智負禮，至則水之感也；四曰幽昌，兌目，小頭，大身，細足，脛若鱗葉，身智戴信負禮膺仁，至則旱之感也。」國語曰：「周之興也，鸑鷟鳴岐。」說文曰：「五方神鳥：東方曰發明，南方曰焦明，西方曰鷫鸘，北方曰幽昌，中央曰鳳皇。」`

桓帝元嘉元年十一月，五色大鳥見濟陰己氏。時以為鳳皇。此時政治衰缺，梁兾秉政阿枉，上幸亳后，皆羽孽時也。`臣昭案：魏朗對策，桓帝時雉入太常、宗正府。朗說見本傳注。`

靈帝光和四年秋，五色大鳥見于新城，衆鳥隨之，時以為鳳皇。時靈帝不恤政事，常侍、黃門專權，羽孽之時也。衆鳥之性，見非常班駮，好聚觀之，至於小爵希見梟者，虣見猶聚。

中平三年八月中，懷陵上有萬餘爵，先極悲鳴，已因亂鬬相殺，皆斷頭，懸著樹枝枳棘。到六年，靈帝崩，大將軍何進以內寵外嬖，積惡日乆，欲悉糾黜，以隆更始冗政，而太后持疑，事乆不決。進從中出，於省內見殺，因是有司盪滌虔劉，後祿而尊厚者無餘矣。夫陵者，高大之象也。天戒若曰：諸懷爵祿而尊厚者，還自相害至滅亡也。`古今注曰：「建武九年，六郡八縣鼠食稼。」張璠紀曰：「初平元年三月，獻帝初入未央宮，翟雉飛入未央宮，獲之。」獻帝春秋曰：「建安七年，五色大鳥集魏郡，衆鳥數千隨之。」魏志曰：「二十三年，禿鶖集鄴宮文昌殿後池。」`

桓帝建和三年秋七月，北地廉雨肉似羊肋，`　說文曰：「肋，脅骨也。」`或大如手。近赤祥也。是時梁太后攝政，兄梁兾專權，枉誅漢良臣故太尉李固、杜喬，天下冤之。其後梁氏誅滅。

* * *

