

##### 後漢書
	`志第十五 ‧ 五行三`

* * *

大水　水變色　大寒　雹　冬雷　山鳴　魚孽　蝗

五行傳曰：「簡宗廟，不禱祠，`鄭玄注曰：「虛、危為宗廟。」`廢祭祀，`鄭玄曰：「牽牛主祭祀之牲。」`逆天時，`鄭玄曰：「月在星紀，周以為正，月在玄枵，殷以為正，皆不得四時之正，逆天時之象也。春秋定十五年『夏五月辛卯郊』，譏運卜三正，以至失時，是其類也。」`則水不潤下。」`鄭玄曰：「君行此四者，為逆天北宮之政也。北宮於地為水。水性浸潤下流，人所用灌溉者也。無故源流竭絕，川澤以涸，是為不潤下。其他變異皆屬沴。」`謂水失其性而為災也。`太公六韜曰：「人主好破壞名山，壅塞大川，決通名水，則歲多大水，五穀不成也。」`又曰：「聽之不聦，是謂不謀。`鄭玄曰：「君聽不聦，則是不能謀其事也。」洪範曰：「聦作謀。」孔安國曰：「所謀必成當。」馬融曰：「上聦則下進其謀。」`厥咎急，`鄭玄曰：「君臣不謀則急矣。」易傳曰：「誅罰絕理，不云下也；顓事有知，不云謀也。」`厥罰恒寒，`鄭玄曰：「聽曰水，水主冬，冬氣藏，藏氣失，故常寒。」`厥極貧。`鄭玄曰：「藏氣失，故於人為貧。」`時則有鼓妖，`鄭玄曰：「鼓聽之應也。」`時則有魚孽，`鄭玄曰：「魚，蟲之生水而游於水者也。」`時則有豕禍，`鄭玄曰：「豕，畜之居閑衞而聽者也，屬聽。」`時則有耳痾，`鄭玄曰：「聽氣失之病。」`時則有黑眚、黑祥，惟火沴水。」魚孽，劉歆傳以為介蟲之孽，謂蝗屬也。`月令章句：「介者，甲也。謂龜蟹之屬也。」古今注曰：「光武建武四年，東郡以北傷水。七年六月戊辰，雒水盛，溢至津城門，帝自行水，弘農都尉治析為水所漂殺，民溺，傷稼，壞廬舍。二十四年六月丙申，沛國睢水逆流，一日一夜止。章帝建初八年六月癸巳，東昏城下池水變赤如血。」臣昭案：諸史光武之時，郡國亦甞有水災，而志不載。本紀「八年秋大水」，又云「是歲大水」，今據杜林之傳，列之孝和之前。東觀書曰：「建武八年閒，郡國比大水，涌泉盈溢。杜林以為倉卒時兵擅權作威，張氏雖皆降散，猶尚有遺脫，長吏制御無術，令得復熾，元元侵陵之所致也。上疏曰：『臣聞先王無二道，明聖用而治。見惡如農夫之務去草焉，芟夷蘊崇之，絕其本根，勿使能殖，畏其易也。古今通道，傳其法於有根。狼子野心，奔馬善驚。成王深知其終卒之患，故以殷氏六族分伯禽，七族分康叔，懷姓九宗分唐叔，撿押其姦宄，又遷其餘於成周，舊地雜俗，旦夕拘錄，所以挫其強御之力，詘其驕恣之節也。及漢初興，上稽舊章，合符重規，徙齊諸田，楚昭、屈、景，燕、趙、韓、魏之後，以稍弱六國強宗。邑里無營利之家，野澤無兼并之民，萬里之統，海內賴安。後輒因衰麤之痛，脅以送終之義，故遂相率而陪園陵，無反顧之心。追觀往法，政皆神道設敎，強幹弱枝，本支百世之要也。是以皆永享康寧之福，無怵惕之憂，繼嗣承業，恭己而治，蓋此助也。其被災害民輕薄無累重者，兩府遣吏護送饒穀之郡。或懼死亡，卒為傭賃，亦所以消散其口救，贍全其性命也。昔魯隱有賢行，將致國於桓公，乃留連貪位，不能早退。況草創兵長，卒無德能，直以擾亂，乘時擅權，作威玉食，狙猱之意，徼幸之意，曼延無足，張步之計是也。小民負縣官不過身死，負兵家滅門殄世。陛下昭然獨見成敗之端，或屬諸侯官府，元元少得舉首仰視，而尚遺脫，二千石失制御之道，令得復昌熾從橫。比年大雨，水潦暴長，涌泉盈溢，災壞城郭官寺，吏民廬舍，潰徙離處，潰成坑坎。臣聞水，陰類也。易卦「地上有水比」，言性不相害，故曰樂也。而猥相毀墊淪失，常敗百姓安居。殆陰下相為蠹賊，有小大勝負不齊，均不得其所，侵陵之象也。詩云：「畏天之威，于時保之。」唯陛下留神明察，往來懼思，天下幸甚。』」謝承書曰：「陳宣子興，沛國蕭人也。剛猛性毅，博學，明魯詩。遭王莽篡位，隱處不仕。光武即位，徵拜諫議大夫。建武十年，雒水出造津，城門校尉欲奏塞之，宣曰：『昔周公卜雒以安宗廟，為萬世基，水不當入城門。如為災異，人主過而不可辭，塞之無益。昔東郡金堤大決，水欲沒郡，令、吏、民散走；太守王尊亡身敕以住立不動，水應時自消。尊人臣，尚修正弭災，豈況朝廷中興聖主，天所挺授，水必不入。』言未絕，水去。上善其言。後乘輿出，宣列引在前，行遲，乘輿欲驅，鉤宣車蓋使疾行，御者墮車下。宣前諫曰：『王者承天統地，動有法度，車則和鸞，步則佩玉，動靜應天。昔孝文時，邊方有獻千里馬者，還而不受。陛下宜上稽唐虞，下以文帝為法。』上納其言，遂徐行按轡。遷為河堤謁者，以病免，卒於家。」`

和帝永元元年七月，郡國九大水，傷稼。`穀梁傳曰：「高下有水災曰大水。」`京房易傳曰：「顓事有知，誅罰絕理，厥災水。其水也，而殺人，隕霜，大風，天黃。飢而不損，茲謂泰，厥水水殺人。辟遏有德，茲謂狂，厥水水流殺人，已水則地生蟲。歸獄不解，茲謂追非，厥水寒殺人。追誅不解，茲謂不理，厥水五穀不收。大敗不解，茲謂皆陰，厥水流入國邑，隕霜殺穀。」`春秋考異郵曰「陰監臣逆，民悲情發，則水出河決」也。`是時和帝幼，竇太后攝政，其兄竇憲幹事，及憲諸弟皆貴顯，並作威虣虐，甞所怨恨，輒任客殺之。其後竇氏誅滅。`東觀書曰：「十年五月丁巳，京師大雨，南山水流出至東郊，壞民廬舍。」`

十二年六月，潁川大水，傷稼。是時和帝幸鄧貴人，陰有欲廢陰后之意，陰后亦懷恚怨。一曰，先是恭懷皇后葬禮有闕，竇太后崩後，乃改殯梁后，葬西陵，徵舅三人皆為列侯，位特進，賞賜累千金。`廣州先賢傳曰：「和帝時策問陰陽不和，或水或旱，方正鬱林布衣養奮，字叔高，對曰：『天有陰陽，陰陽有四時，四時有政令。春夏則予惠布施寬仁，秋冬則剛猛盛威行刑。賞罰殺生各應其時，則陰陽和，四時調，風雨時，五穀升。今則不然，長吏多不奉行時令，為政舉事干逆天氣，上不卹下，下不忠上，百姓困乏而不卹哀，衆怨鬱積，故陰陽不和，風雨不時，災害緣類。水者陰盛，小人居位，依公營私，讒言誦上。雨漫溢者，五穀有不升而賦稅不為減，百姓虛竭，家有愁心也。』」`

殤帝延平元年五月，郡國三十七大水，傷稼。董仲舒曰：「水者，陰氣盛也。」是時帝在襁抱，鄧太后專政。`臣昭案：本紀是年九月，六州大水。袁山松書曰：「六州河、濟、渭、雒、洧水盛長，泛溢傷秋稼。」`

安帝永初元年冬十月辛酉，河南新城山水虣出，突壞民田，壞處泉水出，深三丈。是時司空周章等以鄧太后不立皇太子勝而立清河王子，故謀欲廢置。十一月，事覺，章等被誅。是年郡國四十一水出，漂沒民人。`謝沈書曰：「死者以千數。」`讖曰：「水者，純陰之精也。陰氣盛洋溢者，小人專制擅權，治疾賢者，依公結私，侵乘君子，小人席勝，失懷得志，故涌水為災。」

二年，大水。`臣昭案：本紀京師及郡國四十有水。周嘉傳是夏旱，嘉收葬客死骸骨，應時澍雨，歲乃豐稔，則水不為災也。`

三年，大水。`臣昭案：本紀京師及郡國四十一雨水。`

四年，大水。`臣昭案：本紀云三郡。`

五年，大水。`臣昭案：本紀郡國八。`

六年，河東池水變色，皆赤如血。`水變。占曰：「水化為血者，好任殘賊，殺戮不辜，延及親戚，水當為血。」`是時鄧太后猶專政。`古今注曰：「元初二年，潁川襄城臨流水化為血。」京房占曰：「流水化為血，兵且起，以日辰占與其色。」博物記曰：「江河水赤。占曰，泣血道路，涉蘇於何以處。」`

延光三年，大水，流殺民人，傷苗稼。是時安帝信江京、樊豐及阿母王聖等讒言，免太尉楊震，廢皇太子。`臣昭案：左雄傳順帝永建四年，司兾二州大水，傷禾稼。楊厚傳永和元年夏，雒陽暴水，殺千餘人。`

質帝本初元年五月，海水溢樂安、北海，溺殺人物。是時帝幼，梁太后專政。`春秋漢含孳曰：「九卿阿黨，擠排正直，驕奢僭害，則江河潰決。」方儲對策曰：「民悲怨則陰類強，河決海澹，地動土涌。」`

桓帝建和二年七月，京師大水。去年冬，梁兾枉殺故太尉李固、杜喬。

三年八月，京都大水。是時梁太后猶專政。

永興元年秋，河水溢，漂害人物。`臣昭案：朱穆傳云「漂害數十萬戶」。京房占曰：「江河溢者，天有制度，地有里數，懷容水澤，浸溉萬物。」今溢者，明在位者不勝任也，三公之禍不能容也，率執法者利刑罰，不用常法。`

二年六月，彭城泗水增長，逆流。`梁兾別傳曰：「兾之專政，天為見異，衆災並湊，蝗蟲滋生，河水逆流，五星失次，太白經天，人民疾疫，出入六年，羌戎叛戾，盜賊略平民，皆兾所致。」敦煌實錄張衡對策曰：「水者，五行之首，滯而逆流者，人君之恩不能下及而敎逆也。」潛潭巴曰：「水逆者，反命也，宜修德以應之。」`

永壽元年六月，雒水溢至津陽城門，漂流人物。`臣昭案：本紀又南陽大水。`是時梁皇后兄兾秉政，疾害忠直，威權震主。後遂誅滅。

延熹八年四月，濟北水清。九年四月，濟陰、東郡、濟北、平原河水清。襄楷上言：「河者諸侯之象，清者陽明之徵，豈獨諸侯有規京都計邪？」其明年，宮車晏駕，徵解犢亭侯為漢嗣，即尊位，是為孝靈皇帝。

永康元年八月，六州大水，勃海海溢，沒殺人。是時桓帝奢侈淫祀，其十一月崩，無嗣。

靈帝建寧四年二月，河水清。`袁山松書曰：「禱于龍𡏱。」`五月，山水大出，漂壞廬舍五百餘家。`袁山松書曰是河東水暴出也。`

熹平二年六月，東萊、北海海水溢出，漂沒人物。

三年秋，雒水出。

四年夏，郡國三水，傷害秋稼。

光和六年秋，金城河溢，水出二十餘里。

中平五年，郡國六水大出。`臣昭案：袁山松書曰「山陽、梁、沛、彭城、下邳、東海、琅邪」，則是七郡。`

獻帝建安二年九月，漢水流，害民人。是時天下大亂。`袁山松書曰：「曹操專政。十七年七月，大水，洧水溢。」`

十八年六月，大水。`獻帝起居注曰：「七月，大水，上親避正殿；八月、以雨不止，且還殿。」`

二十四年八月，漢水溢流，害民人。`袁山松書曰「明年禪位于魏」也。`

庶徵之恒寒。

靈帝光和六年冬，大寒，北海、東萊、琅邪井中冰厚尺餘。`袁山松書曰：「是時羣賊起，天下始亂。讖曰：『寒者，小人暴虐，專權居位，無道有位，適罰無法，又殺無罪，其寒必暴殺。』」`

獻帝初平四年六月，寒風如冬時。`袁山松書曰：「時帝流遷失政。」養奮對策曰：「當溫而寒，刑罰慘也。」`

和帝永元五年六月，郡國三雨雹，大如雞子。`春秋考異郵曰：「陰氣之專精凝合生雹。雹之為言合也。以妾為妻，大尊重，九女之妃闕而不御，坐不離前，無由相去之心，同輿參駟，房衽之內，歡欣之樂，專政夫人，施而不博，陰精凝而見成。」易讖曰：「凡雹者，過由人君惡聞其過，抑賢不揚，內與邪人通，取財利，蔽賢，施之，並當雨不雨，故反雹下也。」`是時和帝用酷吏周紆為司隷校尉，刑誅深刻。`古今注曰：「光武建武十年十月戊辰，樂浪、上谷雨雹，傷稼。十二年，河南平陽雨雹，大如杯，壞敗吏民廬舍。十五年十二月乙卯，鉅鹿雨雹，傷稼。永平三年八月，郡國十二雨雹，傷稼。十年，郡國十八或雨雹，蝗。」易緯曰：「夏雹者，治道煩苛，繇役急促，敎令數變，無有常法。不救為兵，強臣逆謀，蝗蟲傷穀。救之，舉賢良，爵有功，務寬大，無誅罰，則災除。」`

安帝永初元年，雨雹。二年，雨雹，大如雞子。三年，雨雹，大如鴈子，傷稼。劉向以為雹，陰脅陽也。是時鄧太后以陰專陽政。

元初四年六月戊辰，郡國三雨雹，大如杅杯及雞子，殺六畜。`古今注曰：「樂安雹如杅，殺人。」京房占曰：「夏雨雹，天下兵大作。」`

延光元年四月，郡國二十一雨雹，大如雞子，傷稼。是時安帝信讒，無辜死者多。`臣昭案：尹敏傳是歲河西大雨雹，如斗。安帝見孔季彥，問其故，對曰「此皆陰乘陽之徵也。今貴臣擅權，母后黨盛，陛下宜修聖德，慮此二者」也。`三年，雨雹，大如雞子。`古今注曰：「順帝永建五年，郡國十二雨雹。六年，郡國十二雨雹，傷秋稼。」`

桓帝延熹四年五月己卯，京都雨雹，大如雞子。是時桓帝誅殺過差，又寵小人。七年五月己丑，京都雨雹。是時皇后鄧氏僭侈，驕恣專幸。明年廢，以憂死，其家皆誅。

靈帝建寧二年四月，雨雹。四年五月，河東雨雹。

光和四年六月，雨雹，大如雞子。是時常侍、黃門用權。

中平二年四月庚戌，雨雹，傷稼。

獻帝初平四年六月，右扶風雹如斗。`袁山松書曰：「雹殺人。前後雨雹，此最為大，時天下潰亂。」`

和帝元興元年冬十一月壬午，郡國四冬雷。是時皇子數不遂，皆隱之民閒。是歲，宮車晏駕，殤帝生百餘日，立以為君；帝兄有疾，封為平原王，卒，皆夭無嗣。`古今注曰：「光武建武七年，遼東冬雷，草木實。」`

殤帝延平元年九月乙亥，陳留雷，有石隕地四。`臣昭案：天文志末已載石隕，未解此篇所以重記。石與雷隕俱者，九月雷未為異，桓帝亦有此隕，後不兼載，於是為常。古今注曰：「章帝建初四年五月戊寅，潁陰石從天墜，大如鐵鑕，色黑，始下時聲如雷。」`

安帝永初六年十月丙戌，郡六冬雷。`京房占曰：「天冬雷，地必震。」又曰：「敎令擾。」又曰：「雷以十一月起黃鍾，二月大聲，八月闔藏。此以春夏殺無辜，不須冬刑致災。蟄蟲出行，不救之，則冬溫風，以其來年疾病。其救也，恤幼孤，振不足，議獄刑，貰讁罰，災則消矣。」古今注曰：「明帝永平七年十月丙子，越巂雷。」`七年十月戊子，郡國三冬雷。

元初元年十月癸巳，郡國三冬雷。三年十月辛亥，汝南、樂浪冬雷。四年十月辛酉，郡國五冬雷。六年十月丙子，郡國五冬雷。

永寧元年十月，郡國七冬雷。

建光元年十月，郡國七冬雷。

延光四年，郡國十九冬雷。是時太后攝政，上無所與。太后旣崩，阿母王聖及皇后兄閻顯兄弟更秉威權，上遂不親萬機，從容寬仁任臣下。`古今注曰：「順帝永和四年四月戊午，雷震擊高廟、世祖廟外槐樹。」`

桓帝建和三年六月乙卯，雷震憲陵寢屋。先是梁太后聽兄兾枉殺李固、杜喬。

靈帝熹平六年冬十月，東萊冬雷。

中平四年十二月晦，雨水，大雷電，雹。

獻帝初平三年五月丙申，無雲而雷。四年五月癸酉，無雲而雷。

建安七八年中，長沙醴陵縣有大山常大鳴如牛呴聲，積數年。後豫章賊攻沒醴陵縣，殺略吏民。`干寶曰：「論語摘輔像曰：『山土崩，川閉塞，漂淪移，山鼓哭，閉衡夷，庶桀合，兵王作。』時天下尚亂，豪桀並爭：曹操事二袁於河北；孫吳創基於江外；劉表阻亂衆於襄陽，南招零、桂，北割漢川，又以黃祖為爪牙，而祖與孫氏為深讎，兵革歲交。十年，曹操破袁譚於南皮；十一年，走袁尚於遼東。十三年，吳禽黃祖。是歲，劉表死。曹操略荊州，逐劉備於當陽。十四年，吳破曹操於赤壁。是三雄者，卒共參分天下，成帝王之業，是所謂『庶桀合，兵王作』者也。十六年，劉備入蜀，與吳再爭荊州，於時戰爭四分五裂之地，荊州為劇，故山鳴之異作其域也。」 `

靈帝熹平二年，東萊海出大魚二枚，長八九丈，高二丈餘。明年，中山王暢、任城王博並薨。`京房易傳曰：「海出巨魚，邪人進，賢人疏。」臣昭謂此占符靈帝之世，巨魚之出，於是為徵，寧獨二王之妖也！`

和帝永元四年，蝗。`臣昭案：本紀光武建武六年詔稱「往歲水旱蝗蟲為災。」古今注曰：「建武二十二年三月，京師、郡國十九蝗。二十三年，京師、郡國十八大蝗，旱，草木盡。二十八年三月，郡國八十蝗。二十九年四月，武威、酒泉、清河、京兆、魏郡、弘農蝗。三十年六月，郡國十二大蝗。三十一年，郡國大蝗。中元元年三月，郡國十六大蝗。永平四年十二月，酒泉大蝗，從塞外入。」謝承書曰：「永平十五年，蝗起泰山，彌行兖、豫。」謝沈書鍾離意譏起北宮表云：「未數年，豫章遭蝗，穀不收。民飢死，縣數千百人。」`八年五月，河內、陳留蝗。九月，京都蝗。九年，蝗從夏至秋。先是西羌數反，遣將軍將北軍五校征之。

安帝永初四年夏，蝗。是時西羌寇亂，軍衆征距，連十餘年。`讖曰：「主失禮煩苛，則旱之，魚螺變為蝗蟲。」`五年夏，九州蝗。`京房占曰：「天生萬物百穀，以給民用。天地之性人為貴。今蝗蟲四起，此為國多邪人，朝無忠臣，蟲與民爭食，居位食祿如蟲矣。不救，致兵起；其救也，舉有道置於位，命諸侯試明經，此消災也。」`

六年三月，去蝗處復蝗子生。`古今注曰：「郡國四十八蝗。」`七年夏，蝗。

元初元年夏，郡國五蝗。二年夏，郡國二十蝗。

延光元年六月，郡國蝗。

順帝永建五年，郡國十二蝗。是時鮮卑寇朔方，用衆征之。

永和元年秋七月，偃師蝗。去年冬，烏桓寇沙南，用衆征之。

桓帝永興元年七月，郡國三十二蝗。是時梁兾秉政無謀憲，苟貪權作虐。`春秋考異郵曰：「貪擾生蝗。」`二年六月，京都蝗。

永壽三年六月，京都蝗。

延熹元年五月，京都蝗。`臣昭案：劉歆傳「皆逆天時，聽不聦之禍也」。養奮對策曰：「佞邪以不正食祿饗所致。」謝沈書曰「九年，揚州六郡連水、旱、蝗害」也。`

靈帝熹平六年夏，七州蝗。先是鮮卑前後三十餘犯塞，是歲護烏桓校尉夏育、破鮮卑中郎將田晏、使匈奴中郎將臧旻將南單于以下，三道並出討鮮卑。大司農經用不足，殷斂郡國，以給軍糧。三將無功，還者少半。

光和元年詔策問曰：「連年蝗蟲至冬踊，其咎焉在？」蔡邕對曰：「臣聞易傳曰：『大作不時，天降災，厥咎蝗蟲來。』河圖祕徵篇曰：『帝貪則政暴而吏酷，酷則誅深必殺，主蝗蟲。』蝗蟲，貪苛之所致也。」是時百官遷徙，皆私上禮西園以為府。`蔡邕對曰：「蝗蟲出，息不急之作，省賦斂之費，進清仁，黜貪虐，分損承安，屈省別藏，以贍國用，則其救也。易曰『得臣無家』，言有天下者何私家之有！」`

獻帝興平元年夏，大蝗。是時天下大亂。

建安二年五月，蝗。

* * *

