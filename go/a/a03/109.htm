<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-志第十九‧郡國一</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">志第十九 ‧ 郡國一</span>   
    <hr />
                  <p class="style11">河南　河內　河東　弘農　京兆　馮翊　扶風<br />　
                    右司隷</p>
                  <p>漢書地理志記天下郡縣本末，及山川竒異，風俗所由，至矣。今但錄中興以來郡縣改異，及春秋、三史會同征伐地名，<span class="style7">臣昭案：志猶有遺闕，今衆書所載，不可悉記。其春秋土地，通儒所據而未備者，皆先列焉。</span>以為郡國志。<span class="style7">本志唯郡縣名為大書，其山川地名悉為細注，今進為大字。新注證發，臣劉昭採集。</span>凡前志有縣名，今所不載者，皆世祖所并省也。前無今有者，後所置也。凡縣名先書者，郡所治也。<span class="style7">帝王世記曰：「自天地設闢，未有經界之制。三皇尚矣。諸子稱神農之王天下也，地東西九十萬里，南北八十五萬里。及黃帝受命，始作舟車，以濟不通。乃推分星次，以定律度。自斗十一度至婺女七度，一名須女，曰星紀之次，於辰在丑，謂之赤奮若，於律為黃鍾，斗建在子，今吳、越分野。自婺女八度至危十六度，曰玄枵之次，一名天黿，於辰在子，謂之困敦，於律為大呂，斗建在丑，今齊分野。自危十七度至奎四度，曰豕韋之次，一名娵訾，於辰在亥，謂之大淵獻，於律為太蔟，斗建在寅，今衞分野。自奎五度至胃六度，曰降婁之次，於辰在戌，謂之閹茂，於律為夾鍾，斗建在卯，今魯分野。自胃七度至畢十一度，曰大梁之次，於辰在酉，謂之作噩，於律為姑洗，斗建在辰，今趙分野。自畢十二度至東井十五度，曰實沈之次，於辰在申，謂之涒灘，於律為中呂，斗建在巳，今晉、魏分野。自井十六度至柳八度，曰鶉首之次，於辰在未，謂之協洽，於律為蕤賔，斗建在午，今秦分野。自柳九度至張十七度，曰鶉火之次，於辰在午，謂之敦牂，一名大律，於律為林鍾，斗建在未，今周分野。自張十八度至軫十一度，曰鶉尾之次，於辰在巳，謂之大荒落，於律為夷則，斗建在申，今楚分野。自軫十二度至氐四度，曰壽星之次，於辰在辰，謂之執徐，於律為南呂，斗建在酉，今韓分野。自氐五度至尾九度，曰大火之次，於辰在卯，謂之單閼，於律為無射，斗建在戌，今宋分野。自尾十度至斗十度百三十五分而終，曰析木之次，於辰在寅，謂之攝提格，於律為應鍾，斗建在亥，今燕分野。凡天有十二次，日月之所躔也；地有十二分，王侯之所國也。故四方方七宿，四七二十八宿，合百八十二星。東方蒼龍三十二星，七十五度；北方玄武三十五星，九十八度；西方白虎五十一星，八十度；南方朱雀六十四星，百一十二度。周天三百六十五度四分度之一。一度二千九百三十二里，分為十二次，一次三十度三十二分度之十四，各以附其七宿閒。距周天積百七萬九百一十三里，徑三十五萬六千九百七十一里。陽道左行，故太歲右轉，凡中外官常明者百二十四，可名者三百二十，合二千五百星。微星之數，凡萬一千五百二十星，萬物所受，咸系命焉。此黃帝創制之大略也。而佗說稱日月所照三十五萬里。考諸子所載，神農之地，過日月之表，近為虛誕。及少昊氏之衰，九黎亂德，其制無聞矣。洎顓頊之所建，帝嚳受定，則孔子稱其地北至幽陵，南暨交阯，西蹈流沙，東極蟠木，日月所照，莫不底焉，是以建萬國而制九州。至堯遭洪水，分為十二州，今虞書是也。及禹平水土，還為九州，今禹貢是也。是以其時九州之地，凡二千四百三十萬八千二十四頃，定墾者九百三十萬六千二十四頃，不墾者千五百萬二千頃，民口千三百五十五萬三千九百二十三人。至于塗山之會，諸侯承唐虞之盛，執玉帛亦有萬國。是以山海經稱禹使大章步自東極，至于西垂，二億三萬三千五百里七十一步。又使豎亥步自南極盡於北垂，二億三萬三千五百里七十五步。四海之內，則東西二萬八千里，南北二萬六千里，出水者八千里，受水者八千里，經名山五千三百五十，六萬四千五十六里。出銅之山四百六十七，出鐵之山三千六百九。以供財用，儉則有餘，奢則不足。以男女耕織，不奪其時，故公家有三十年之積，私家有九年之儲。及夏之衰，棄稷弗務，有窮之亂，少康中興，乃復禹跡。孔甲之至桀行暴，諸侯相兼，逮湯受命，其能存者三千餘國，方於塗山，十損其七。民離毒政，將亦如之。殷因於夏，六百餘載，其閒損益，書策不存，無以考之。又遭紂亂，至周剋商，制五等之封，凡千七百七十三國，又減湯時千三百矣。民衆之損，將亦如之。及周公相成王，致治刑錯，民口千三百七十一萬四千九百二十三人，多禹十六萬一千人，周之極盛也。其後七十餘歲，天下無事，民彌以息。及昭王南征不反，穆王失荒，加以幽、厲之亂，平王東遷，三十餘載，至齊桓公二年，周莊王之十三年，五千里內，非天王九儐之御，自世子公侯以下至於庶民，凡千一百八十四萬七千人，除有土老疾，定受田者九百萬四千人。其後諸侯相并，當春秋時，尚有千二百國。二百四十二年之中，殺君三十六，亡國五十二，諸侯奔走不得保社稷者，不可勝數。至于戰國，存者十餘。於是從橫短長之說，相奪於時，殘民詐力之兵，動以萬計。故崤有匹馬之禍，宋有易子之急，晉陽之圍，縣釜而炊，長平之戰，血流漂鹵。周之列國，唯有燕、衞、秦、楚而已。齊及三晉，皆以篡亂，南面稱王。衞雖得存，不絕若綫。然考蘇、張之說，計秦及山東六國，戎卒尚存五百餘萬，推民口數，尚當千餘萬。及秦兼諸侯，置三十六郡，其所殺傷，三分居二；猶以餘力，行參夷之刑，收太半之賦，北築長城四十餘萬，南戍五嶺五十餘萬，阿房、驪山七十餘萬，十餘年閒，百姓死沒，相踵于路。陳、項又肆其餘烈，故新安之坑，二十餘萬，彭城之戰，睢水不流。至漢祖定天下，民之死傷，亦數百萬。是以平城之卒，不過三十萬，方之六國，五損其二。自孝惠至文、景，與民休息，六十餘歲，民衆大增，是以太倉有不食之粟，都內有朽貫之錢。武帝乘其資畜，軍征三十餘歲，地廣萬里，天下之衆亦減半矣。及霍光秉政，乃務省役，至于孝平，六世相承，雖時征行，不足大害，民戶又息。元始二年，郡、國百三，縣、邑千五百八十七，地東西九千三百二里，南北萬三千三百六十八里，定墾田八百二十七萬五百三十六頃，民戶千三百二十三萬三千六百一十二，口五千九百一十九萬四千九百七十八人，多周成王四千五百四十八萬五十五人，漢之極盛也。及王莽篡位，續以更始、赤眉之亂，至光武中興，百姓虛耗，十有二存。中元二年，民戶四百二十七萬千六百三十四，口二千一百萬七千八百二十人。永平、建初之際，天下無事，務在養民，迄于孝和，民戶滋殖。及孝安永初、元初之閒，兵飢之苦，民人復損。至于孝桓，頗增於前。永壽二年，戶千六百七萬九百六，口五千六萬六千八百五十六人，墾田亦多，單師屢征。及靈帝遭黃巾，獻帝即位而董卓興亂，大焚宮廟，劫御西遷，京師蕭條，豪桀並爭，郭汜、李傕之屬，殘害又甚，是以興平、建安之際，海內凶荒，天子奔流，白骨盈野，故陝津之難，以箕撮指，安邑之東，后裳不完，遂有寇戎，雄雌未定，割剝庶民，三十餘年。及魏武皇帝剋平天下，文帝受禪，人衆之損，萬有一存。景元四年，與蜀通計民戶九十四萬三千四百二十三，口五百三十七萬二千八百九十一人。又案正始五年，揚威將軍朱照日所上吳之所領兵戶凡十三萬二千，推其民數，不能多蜀矣。昔漢永和五年，南陽戶五十餘萬，汝南戶四十餘萬，方之於今，三帝鼎足，不踰二郡，加有食祿復除之民，凶年飢疾之難，見可供役，裁若一郡。以一郡之人，供三帝之用，斯亦勤矣。自禹至今二千餘載，六代損益，備於茲焉。」臣昭案：謐記云春秋時有千二百國，未知所出。班固云周之始，爵五而土三，蓋千八百國。轉相吞滅，數百年閒，列國耗盡，至春秋時，尚有數十。</span></p>
                  <p>河南尹<span class="style7">秦三川郡，高帝更名。世祖都雒陽，建武十五年改曰河南尹。應劭漢官曰：「尹，正也。郡府聽事壁諸尹畫贊，肇自建武，訖于陽嘉，注其清濁進退，所謂不隱過，不虛譽，甚得述事之實。後人是瞻，足以勸懼，雖春秋采毫毛之善，罰纖釐之惡，不避王公，無以過此，尤著明也。」</span>二十一城，永和五年戶二十萬八千四百八十六，口百一萬八百二十七。</p>
                  <p>　　雒陽<span class="style7">摯虞曰：「古之周南，今之雒陽。」魏氏春秋曰：「有委粟山，在陰鄉，魏時營為圓丘。」皇覽曰：「縣東北山萇弘冢，縣北芒山道西呂不韋冢。」</span>周時號成周。<span class="style7">公羊傳曰：「成周者何？東周也。」何休曰：「周道始成，王之所都也。」帝王世記曰：「城東西六里十一步，南北九里一百步。」晉元康地道記曰：「城內南北九里七十步，東西六里十步，為地三百頃一十二畝有三十六步。城東北隅周威烈王冢。」</span>有狄泉，在城中。<span class="style7">左傳僖二十九年「盟于狄泉」，杜預曰城內太倉西南池水。或曰本在城外，定元年城成周乃繞之。案：此水晉時在東宮西北。帝王世記曰：「狄泉本殷之墓地，在成周東北，今城中有殷王冢是也。又太倉中大冢，周景王也。」</span>有唐聚。<span class="style7">左傳昭二十三年「尹辛敗劉師于唐」。</span>有上程聚。<span class="style7">古程國，史記曰重黎之後，伯休甫之國也。關中更有程地。帝王世記曰「文王居程，徙都豐」，故此加為上程。</span>有士鄉聚。<span class="style7">馮異斬武勃地。</span>有褚氏聚。<span class="style7">左傳昭二十六年「王宿褚氏」，杜預曰縣南有褚氏亭。</span>有榮錡澗。<span class="style7">左傳周景王「崩于榮錡氏」，杜預曰鞏縣西。</span>有前亭。<span class="style7">杜預曰縣西南有泉亭。即泉戎也。</span>有圉鄉。<span class="style7">左傳昭二十二年單氏「伐東圉」，杜預曰縣東南有圉鄉。又西南有戎城，伊雒之戎。</span>有大解城。<span class="style7">左傳昭二十三年晉師次于解，杜預曰縣西南有大解、小解。</span>　河南<span class="style7">帝王世記曰：「城西有郟鄏陌，太康畋于有𨿅之表，今河之南。」本傳有負犢山。</span>周公時所城雒邑也，春秋時謂之王城。<span class="style7">鄭玄詩譜曰：「周公攝政五年，成王宅雒邑，使邵公先相宅，旣成，謂之王城。」博物記曰：「王城万七百二十丈，郛方一十里，南望𨿅水，北至陝山。」地道記曰去雒城四十里。左傳定八年「單子伐穀城」，杜預曰在縣西。</span>東城門名鼎門，<span class="style7">帝王世記曰：「東南門九鼎所從入。」又曰：「武王定鼎雒陽西南，雒水北鼎中觀是也。」</span>北城門名乾祭。<span class="style7">左傳昭二十四年「士伯立於乾祭」。皇覽曰：「城西南柏亭西周山上周靈王冢，民祠之不絕。」</span>又有甘城，<span class="style7">杜預曰縣西南有甘泉。</span>有蒯鄉。<span class="style7">左傳昭二十三年尹辛攻蒯。晉地道記曰：「在縣西南，有蒯亭。」</span>梁故國，伯翳後。<span class="style7">有陽人聚。史記曰：「秦滅東周，不絕其祀，以陽人地賜周君。」</span>有霍陽山。<span class="style7">左傳哀四年「楚為一昔之期，襲梁及霍」。</span>有注城。<span class="style7">史記曰魏文侯三十二年敗秦于注。博物記曰：「梁伯好土功，今梁多有城。」</span>熒陽有鴻溝水。<span class="style7">文穎曰：「於熒陽下引河東南為鴻溝，即官度水也。」</span>有廣武城。<span class="style7">西征記曰：「有三皇山，或謂三室山。山上有二城，東者曰東廣武，西者曰西廣武，各在山一頭，相去二百餘步，其閒隔深澗，漢祖與項籍語處。」</span>有虢亭，虢叔國。有隴城。<span class="style7">左傳文二年「盟于垂隴」。</span>有薄亭。有敖亭。<span class="style7">周宣王狩于敖。左傳宣十二年「晉師在敖、鄗之閒」。秦立為敖倉。</span>有熒澤。<span class="style7">左傳宣十二年楚潘黨逐魏錡及熒，杜預曰縣東熒澤也。</span>　卷<span class="style7">左傳成十年晉鄭盟脩澤，杜預曰縣東有脩武亭。</span>有長城，經陽武到密。<span class="style7">史記蘇秦說襄王曰：「大王之地，西有長城之界。」</span>有垣雝城，或曰古衡雍。<span class="style7">史記无忌謂魏王曰：「王有鄭地，得垣雍」者也。杜預曰即是衡雍。又今縣所治城。</span>有扈城亭。<span class="style7">左傳莊二十三年「盟于扈」，杜預曰在縣西北。</span>　原武　陽武<span class="style7">有武彊城。史記曰曹參攻武彊。秦始皇東遊至陽武博浪沙中，為盜所驚。</span>　中牟<span class="style7">左傳宣元年諸侯救鄭，遇于北林，杜預曰縣西南有林亭，在鄭北。</span>有圃田澤。<span class="style7">左傳曰原圃。爾雅十藪，鄭有圃田。</span>有清口水。<span class="style7">左傳閔二年遇于清，杜預曰縣有清陽亭。</span>有管城。<span class="style7">杜預曰管國也，在京縣東北。漢書音義曰：「故管叔邑。」</span>有曲遇聚。<span class="style7">前書曹參破楊熊。</span>有蔡亭。　開封<span class="style7">左傳哀十四年「逢澤有介麋」，杜預曰在縣東北，遠，疑
非。徐廣曰逢池也。　</span>菀陵，有棐林。<span class="style7">左傳宣元年諸侯會于棐林，杜預曰縣東南有林鄉。徐齊民北征記曰：「縣東南有大隧澗，鄭莊公所闕。又大城東臨濮水，水東溱水注于洧，城西臨洧水。」</span>有制澤。<span class="style7">左傳成十六年諸侯遷於制田，杜預曰縣東有制澤。</span>有瑣侯亭。<span class="style7">左傳襄十一年諸侯之師次于瑣，杜預曰縣東有瑣侯亭。</span>　平陰　穀城，瀍水出。<span class="style7">博物記曰：「出潛亭山。」</span>有函谷關。<span class="style7">西征記曰：「函谷左右絕岸十丈，中容車而已。」</span>　緱氏<span class="style7">左傳曰呂相絕秦伯，「殄滅我費、滑」，杜預曰滑國都於費，今緱氏縣。案本紀，縣有百坏山。干寶搜神記曰：「縣有延壽城。」</span>有鄔聚。<span class="style7">左傳王取鄔、劉，杜預曰鄔在縣西南。</span>有轘轅關。<span class="style7">瓚曰：「險道名，在縣東南。」</span>　鞏<span class="style7">鞏伯國。左傳曰「商湯有景亳之命」，杜預曰縣西南有湯亭。帝王世記曰：「湯亭在偃師。」又曰：「夏太康五弟，須于雒汭，在縣東北三十里。」</span>有尋谷水。<span class="style7">左傳昭二十三年王師、晉師圍鄩中。史記張儀曰「下兵三川，塞什谷之口」，徐廣曰縣有尋口。</span>有東訾聚，今名訾城。<span class="style7">左傳昭二十三年「單子取訾」，杜預曰在縣西南。晉地道記曰在縣之東。</span>有坎埳聚。<span class="style7">左氏，周襄王出，國人納之坎埳，杜預曰在縣東。地道記在南。</span>有黃亭。有湟水。<span class="style7">左傳昭二十二年「王子猛居于皇」，杜預曰有黃亭，在縣西南。</span>有明谿泉。<span class="style7">左傳昭二十二年「賈辛軍于谿泉」。</span>　成睾<span class="style7">史記曰，成睾北門名玉門。左傳「破燕師于北制」。杜預曰「北制，一名虎牢」，亦即此縣也。穆天子傳曰：「七萃之士，生搏虎而獻天子，命為柙，而畜之東虢，是曰虎牢。」左傳曰鄭子皮勞晉韓宣子于索氏，杜預曰縣東有大索城。尚書禹貢「至于大岯」，張揖云成睾縣山。又有旋門阪，縣西南十里，見東京賦。</span>有旃然水。<span class="style7">左傳襄十八年楚伐鄭，次旃然。</span>有瓶丘聚。有漫水。有汜水。<span class="style7">左傳曰周襄王處鄭地汜。</span>　京<span class="style7">鄭共叔所居，左傳云「謂之京城大叔」。應劭曰：「有索亭。楚漢戰京、索。」北征記又有索水。</span>　密<span class="style7">春秋時曰新城，傳曰新密。僖六年諸侯圍新城，杜預曰一名密縣。</span>有大騩山。<span class="style7">山海經曰：「大騩之山，其陰多鐵，多美堊。有草焉，狀如蓍而毛，青華而白實，其名曰𦴭，服者不夭。」</span>有梅山。<span class="style7">左傳曰襄十八年楚伐鄭，右迴梅山，在縣西北。</span>有陘山。<span class="style7">史記魏襄王六年伐楚，敗之陘山。秦破魏華陽，地亦在縣。杜預遺令曰：「山上有冢，或曰子產，邪東北向新鄭城，不忘本也。」</span>　新城<span class="style7">左傳曰文十七年周敗戎于邥垂，杜預曰縣北有垂亭。史記秦遷西周公於𢠸狐，徐廣曰「與陽人聚相近，在雒陽南百五十里梁、新城之閒」。</span>有高都城。<span class="style7">史記蘇代說韓相國以高都與周者。</span>有廣成聚。<span class="style7">有廣成菀。</span>有鄤聚，古鄤氏，今名蠻中。<span class="style7">左傳昭十六年楚殺鄤子，杜預曰縣東南有蠻城。又祭遵獲張滿也。</span>　匽師<span class="style7">帝王世記曰：「帝嚳所都，殷盤庚復南亳，是為西亳。」皇覽曰「北有睾繇祠」，又曰「有湯亭，有湯祠」。</span>有尸鄉，<span class="style7">帝王世記曰：「尸鄉在縣西二十里。」</span>春秋時曰尸氏。<span class="style7">左傳昭二十六年劉人敗子朝之師于尸氏。前書田橫自殺處。</span>　新鄭，詩鄭國，祝融墟。<span class="style7">皇甫謐曰：「古有熊國，黃帝之所都。」</span>　平</p>
                  <p>河內郡<span class="style7">高帝置。雒陽北百二十里。</span>十八城，戶十五萬九千七百七十，口八十萬一千五百五十八。</p>
                  <p>　　懷，有隰城。<span class="style7">左傳曰王取鄭隰城，杜預曰在縣西南。傳又曰却至與周爭鄇田，杜預曰縣西南有鄇人亭。</span>　河陽<span class="style7">左傳曰王與鄭盟，杜預曰縣南孟津。</span>有湛城。　軹<span class="style7">左傳曰王以蘇忿生田向與鄭，杜預曰縣西北地名向上。</span>有原鄉。<span class="style7">左傳曰王與鄭原，杜預曰沁水西北有原城。</span>有湨梁。<span class="style7">左傳曰襄十六年諸侯會湨梁。</span>　波，有絺城。<span class="style7">左傳曰王與鄭絺，杜預曰在野王縣西南。</span>　沁水<span class="style7">山海經曰沁水出井陘東。</span>　野王，有太行山。<span class="style7">山海經曰：「其上有金玉，下有碧。有獸焉，其狀如麋而四角，馬尾而有距，其名曰驒還。」酈食其說曰「杜太行之道」，韋昭曰在縣北。</span>有射犬聚。<span class="style7">世祖破青犢也。</span>有邘城。<span class="style7">史記曰紂以文王、九侯、鄂侯為三公，徐廣曰「鄂」一作「邘」。武王子封在縣西北。</span>　溫，蘇子所都。濟水出，王莽時大旱，遂枯絕。<span class="style7">皇覽曰：「縣郭東濟水南有虢公冢。」</span>　州　平睾，有邢丘，故邢國，周公子所封。<span class="style7">臣瓚曰：「丘名也，非國，在襄國西。」</span>有李城。<span class="style7">史記曰邯鄲李同却秦兵，趙封其父李侯，徐廣曰即此城。</span>　山陽邑。有雍城。<span class="style7">杜預曰古雍國，在縣西。</span>有蔡城。<span class="style7">蔡叔邑此，猶鄭管城之類乎？</span>　武德　獲嘉，侯國。　脩武，故南陽，秦始皇更名。有南陽城，<span class="style7">左傳僖四年晉文公圍南陽。史記曰：「白起攻韓南陽，太行道絕之。」山海經曰：「太行之山，清水出焉。」郭璞曰：「脩武縣北黑山亦出清水。」</span>陽樊、攢茅田。<span class="style7">服虔曰：「樊仲山之所居，故名陽樊。」杜預曰縣西北有攢城。左傳曰定元年魏獻子田大陸，杜預曰西北吳澤也。</span>有小脩武聚。<span class="style7">春秋曰寧。史記曰高祖得韓信軍小脩武，晉灼曰在城東。</span>有隤城。<span class="style7">左傳隱十一年「以隤與鄭」。</span>　共，本國。淇水出。<span class="style7">前志注曰水出北山。博物記曰：「有奧水，流入淇水，有綠竹草。」</span>有汎亭。<span class="style7">凡伯邑。</span>　汲<span class="style7">晉地道記曰有銅關。</span>　朝歌<span class="style7">有鹿腹山。</span>紂所都居，<span class="style7">帝王世記曰紂糟丘、酒池、肉林在城西。前書注曰鹿臺在城中。</span>南有牧野，<span class="style7">去縣十七里。</span>北有邶國，南有寧鄉。<span class="style7">史記旡忌說魏安僖王曰「通韓上黨於共寧」，徐廣曰有寧鄉。左傳曰襄二十三年「救晉，次雍榆」，杜預曰縣東有雍城是也。</span>　蕩陰，有羑里城。<span class="style7">韋昭曰：「羑音酉。文王所拘處。」</span>　林慮，故隆慮，殤帝改。有鐵。<span class="style7">徐廣曰：「洹水所出。蘇秦合諸侯盟處。」班叔皮遊居賦亦曰「漱余馬乎洹泉，嗟西伯於牖城」。</span></p>
                  <p>河東郡<span class="style7">秦置，雒陽西北五百里。博物記曰：「有山澤近鹽。沃土之民不才，漢興少有名人，大衣冠三世皆衰絕也。」</span>二十城，戶九萬三千五百四十三，口五十七萬八百三。</p>
                  <p>　　安邑。<span class="style7">帝王世記曰：「縣西有鳴條陌。湯伐桀，戰昆吾亭。左傳昆吾與桀同日亡。」地道記巫咸山在南。</span>有鐵，有鹽池。<span class="style7">前志曰池在縣西南。魏都賦注曰在猗氏六十四里。楊佺期雒陽記曰：「河東鹽池長七十里，廣七里，水氣紫色。有別御鹽，四面刻如印齒文章，字妙不可述。」</span>　楊，有高梁亭。<span class="style7">左傳曰僖二十四年晉懷公死高梁，杜預曰在縣西南。地道記有梁城，去縣五十里，叔嚮邑也。</span>　平陽，侯國。<span class="style7">左傳曰成七年諸侯盟馬陵，杜預曰衞地也，平陽東南地名馬陵。又說在魏郡元城。</span>有鐵。堯都此。<span class="style7">晉地道記曰有堯城。</span>　臨汾<span class="style7">博物記曰有賈鄉，賈伯邑。</span>有董亭。<span class="style7">左傳曰晉改蒐于董，杜預曰縣有董亭。</span>　汾陰<span class="style7">博物記曰：「古之綸，少康邑。」</span>有介山。<span class="style7">縣西北有狐谷亭。郭璞爾雅注曰：「縣有水口，如車輪許，濆沸涌出，其深無限，名之為瀵。」</span>　蒲坂，有雷首山。<span class="style7">史記曰趙盾田首山，息桑下，有餓人祇彌明。縣南二十里有歷山，舜所耕處。又伯夷、叔齊隱於首陽山，馬融曰在蒲坂華山之北，河曲之中。</span>有沙丘亭。<span class="style7">左傳曰文十二年秦晉戰河曲，杜預曰在縣南。湯伐桀，孔安國曰河曲之南。</span>　大陽，有吳山，上有虞城，<span class="style7">杜預曰虞國也。帝王世記曰：「舜嬪于虞，虞城是也。」亦謂吳城，史記秦昭王伐魏取吳城，即此城也。皇覽曰：「盜跖冢臨河曲。」博物記曰傅巖在縣北。</span>有下陽城，<span class="style7">邑，左傳僖二年虞、晉所滅。縣東北三十里。</span>有茅津。<span class="style7">左傳曰「秦伐晉，遂自茅津濟」，杜預曰在縣西。南有茅亭，即茅戎。</span>有顛軨坂。<span class="style7">左傳曰「入自顛軨」。博物記曰在縣鹽池東，吳城之北，今之吳坂。杜預曰在縣東北。</span>　解<span class="style7">左傳曰咎犯與秦晉大夫盟於郇，杜預曰縣西北有郇城。博物記曰有智邑。</span>有桑泉城。<span class="style7">左傳僖二十四年晉文公入桑泉，杜預曰在縣西二十里。</span>有臼城。<span class="style7">左傳曰晉文公入取臼衰者也。杜預曰在縣東南。博物記曰：「臼季邑。縣西北卑耳山。縣西南齊桓公西伐所登。」</span>有解城。<span class="style7">左傳僖十五年晉侯賂秦，內及解梁城。</span>有瑕城。<span class="style7">左傳文十二年秦侵晉及瑕，杜預曰猗氏縣東北有瑕城。</span>　皮氏，有耿鄉。<span class="style7">尚書祖乙徙耿。左傳閔元年晉滅耿，杜預曰縣東南有耿鄉。博物記曰有耿城。</span>有鐵。有兾亭。<span class="style7">左傳僖二年，晉荀息曰「兾為不道」，杜預曰國，在縣東北。史記蘇代說燕王曰「下南陽，封兾。」</span>　聞喜邑，<span class="style7">博物記曰縣治涑之川。史記曰伐韓到乾河。郭璞曰：「縣東北有乾河口，但有故溝處，無復水。」左傳曰僖三十一年「晉蒐清原」，杜預曰在縣北。</span>本曲沃。<span class="style7">曲沃在縣東北數里，與晉相去六七百里。見毛詩譜注。</span>有董池陂，古董澤。<span class="style7">左傳曰「改蒐于董」，「董澤之蒲」。</span>有稷山亭。<span class="style7">縣西五十里。左傳曰宣十五年「晉侯治兵于稷」。</span>有涑水。<span class="style7">左傳呂相絕秦，曰「伐我涑川」。</span>有洮水。　絳邑。<span class="style7">縣西有絳邑城，杜預曰故絳也。</span>有翼城。<span class="style7">左傳隱五年曲沃伐翼，杜預曰在縣東八十里。</span>　永安，故彘，<span class="style7">史記曰周穆王封造父趙城，徐廣曰在永安。博物記曰有呂鄉，呂甥邑也。</span>陽嘉二年更名。<span class="style7">杜預曰縣東北有彘城。</span>有霍大山。<span class="style7">爾雅曰：「西南之美者，有霍山之多珠玉焉。」左傳曰閔元年晉滅霍，杜預曰「縣東北有霍大山」。史記曰原過受神人書，稱「余霍大山山陽侯天吏也」。又蜚廉於山得石槨，仍葬也。</span>　河北，詩魏國。有韓亭。　猗氏<span class="style7">地道記曰：「左傳文十三年『詹嘉處瑕』，在縣東北。」</span>垣有王屋山，兖水出。<span class="style7">史記曰：「魏武侯二年，城王垣。」博物記曰：「山在東，狀如垣。」</span>有壺丘亭。<span class="style7">左傳襄元年晉討宋五大夫，寘諸瓠丘，杜預曰縣東南有壺丘亭。</span>有邵亭。<span class="style7">博物記曰：「縣東九十里有郫邵之阨，賈季迎公子樂于陳，趙孟殺諸郫邵。」</span>　襄陵<span class="style7">晉地道記曰晉武公自曲沃徙此。</span>　北屈<span class="style7">左傳曰「二屈」，杜預曰「二」當為「北」。傳曰「屈產之乘」，有駿馬。</span>有壺口山。<span class="style7">禹貢曰：「壺口治梁及岐。」</span>有采桑津。<span class="style7">左傳僖八年晉敗狄于采桑，杜預曰縣西南有采桑津。</span>　蒲子<span class="style7">左傳曰晉文公居蒲城，杜預曰今蒲子縣。</span>　濩澤，侯國。有析城山。<span class="style7">前志曰在縣西南。</span>　端氏<span class="style7">史記曰，趙、韓、魏分晉，封晉端氏。</span></p>
                  <p>弘農郡<span class="style7">武帝置。其二縣，建武十五年屬。雒陽西南四百五十里。</span>九城，戶四萬六千八百一十五，口十九萬九千一百一十三。</p>
                  <p>　　弘農故秦函谷關，<span class="style7">左傳曰「虢公敗戎于桑田」，杜預曰在縣東北桑田亭。</span>燭水出。<span class="style7">前志出衙嶺下谷。</span>有枯樅山。<span class="style7">本傳赤眉立盆子於鄭北，古今注曰在此山下。</span>有桃丘聚，故桃林。<span class="style7">左傳曰守桃林之塞，博物記曰在湖縣休與之山。</span>有務鄉。<span class="style7">赤眉破李松處。</span>有曹陽亭。<span class="style7">史記曰，章邯殺周章于曹陽，晉灼曰縣東十三里。又獻帝東歸敗處，曹公改曰好陽。</span>　陝<span class="style7">史記曰：「自陝以西，邵公主之；自陝以東，周公主之。」</span>本虢仲國。<span class="style7">杜預曰虢都上陽，在縣東南。有虢城。</span>有焦城。<span class="style7">故焦國，史記曰武王封神農之後於焦。</span>有陝陌。<span class="style7">博物記：「二伯所分。」</span>　黽池，穀水出。<span class="style7">前志曰出穀陽谷。</span>有二崤。　新安，澗水出。<span class="style7">博物記曰：「西漢水出新安入雒。」又有孝水，見潘岳西征賦。</span>　宜陽<span class="style7">有金門山，山竹為律管。</span>　陸渾，西有虢略地。<span class="style7">左傳僖十五年晉侯賂秦，東盡虢略，杜預曰從河曲南行，而東盡故虢。</span>　盧氏，有熊耳山，<span class="style7">山海經曰：「其上多漆，其下多椶。浮豪之水出焉，西北流注于雒，其中多美玉，多人魚。」</span>伊水、清水出。<span class="style7">晉地道記：「伊東北入雒。」</span>　湖，故屬京兆。<span class="style7">前志有鼎湖。</span>有閺鄉。<span class="style7">皇覽曰：「戾太子南出，葬在闅鄉南。」秦又改曰寧秦。</span>　華陰，故屬京兆。<span class="style7">史記曰魏文侯三十六年齊侵陰晉。前志曰高帝改曰華陰。呂氏春秋九藪云「秦之陽華」，高誘曰「或在華陰西」。誘又曰「桃林縣西長城是也」。晉地道記曰「潼關是也」。</span>有太華山。<span class="style7">左傳晉賂秦，南及華山。山海經曰：「太華之山，削成而四方，其高五千仞，其廣十里，鳥獸莫居。有蛇焉，名曰肥遺，六足四翼，見則天下大旱。」武王放馬牛於桃林墟，孔安國曰在華山東。晉地道記山在縣西南。</span></p>
                  <p>京兆尹<span class="style7">秦內史，武帝改。其四縣，建武十五年屬。雒陽西九百五十里。決錄注曰：「京，大也。天子曰兆民。」</span>十城，戶五萬三千二百九十九，口二十八萬五千五百七十四。</p>
                  <p>　　長安，高帝所都。<span class="style7">漢舊儀曰：「長安城方六十三里，經緯各長十五里，十二城門，九百七十三頃。城中皆屬長安令。」辛氏三秦記曰：「長安地皆黑壤，城中今赤如火，堅如石。父老所傳，盡鑿龍首山為城。」皇覽曰：「衞思后葬城東南桐柏園，今千人聚是。」</span>鎬在上林菀中。<span class="style7">孟康曰：「長安西南有鎬池。秦始皇江神反璧曰：『為吾遺鎬池君。』」古史考曰：「武王遷鎬，長安豐亭鎬池也。」皇覽曰：「文王、周公冢皆在鎬聚東杜中。」</span>有細柳聚。<span class="style7">前書周亞夫所屯處。</span>有蘭池。<span class="style7">史記曰秦始皇微行夜出，逢盜蘭池。三秦記曰：「始皇引渭水為長池，東西二百里，南北三十里，刻石為鯨魚二百丈。」</span>有曲郵。<span class="style7">前書高帝征黥布，張良送至曲郵。</span>有杜郵。<span class="style7">史記曰白起死處。三秦記曰：「長安城西有九嵕山，西有杜山。」杜預曰「畢國在西北。」</span>　霸陵，有枳道亭。<span class="style7">前書秦王子嬰降於軹道旁，地道記曰霸水西。</span>有長門亭。<span class="style7">前書文帝出長門，若見五人於道北，立五帝壇。</span>　杜陵<span class="style7">杜預曰古唐杜氏也。</span>酆在西南。<span class="style7">〕杜預曰：「在鄠縣東。」決錄注曰：「鎬在酆水東，酆在鎬水西，相去二十五里。」</span>　鄭<span class="style7">史記殺商君鄭黽池。鄭桓公封於此。黃圖云：「下邽縣並鄭，桓帝西巡復之。」</span>　新豐，有驪山，<span class="style7">杜預曰：「古驪戎國。」韋昭曰：「戎來居此山，故號驪戎。」三秦記曰：「始皇墓在山北，有始皇祠。不齋戒往，即疾風暴雨。人理欲上，則杳冥失道。縣西有白鹿原，周平王時白鹿出。」案關中圖，縣南有新豐原，白鹿在霸陵。</span>東有鴻門亭<span class="style7">前書高帝見項羽處，孟康曰「在縣東七十里，舊大道北下阪口名」。關中記云始皇陵北十餘里有謝聚。</span>及戲亭。<span class="style7">周幽王死處，蘇林曰縣東南四十里。</span>有掫城。　藍田，出美玉。<span class="style7">三秦記曰：「有川，方三十里，其水北流。出玉、銅、鐵、石。」地道記有虎候山。</span>　長陵，故屬馮翊。<span class="style7">蔡邕作樊陵頌云：「前漢戶五萬，口有十七萬，王莽後十不存一。永初元年，羌戎作虐。至光和，領戶不盈四千。園陵蕃衞粢盛之供，百役出焉。民用匱乏，不堪其事。」</span>　商，故屬弘農。<span class="style7">帝王世記曰：「契所封也。」左傳哀四年「將通於少習」，杜預曰少習，縣東之武關。</span>　上雒，侯國。有冢領山，雒水出。故屬弘農。<span class="style7">山海經曰雒水出讙舉之山。案史記云雒水出熊耳。山海經曰雒出王城南，至相谷西，東北流，去虎牢城西四十里，注河口，謂之雒汭。</span>有菟和山。<span class="style7">左傳哀四年，楚司馬軍于菟和。</span>有蒼野聚。<span class="style7">左傳曰哀四年楚右師軍蒼野，杜預曰在縣南。</span>　陽陵，故屬馮翊。</p>
                  <p>左馮翊<span class="style7">秦屬內史，武帝分，改名。雒陽西六百八十八里。決錄注曰：「馮，馮也。翊，明也。」</span>十三城，戶三萬七千九十，口十四萬五千一百九十五。<span class="style7">潘岳關中記曰：「三輔舊治長安城中，長吏各在其縣治民。光武東都之後，扶風出治槐里，馮翊出治高陵。」</span></p>
                  <p>　　高陵　池陽<span class="style7">爾雅十藪，周有焦穫，郭璞曰縣瓠中是也。地道記「有巀嶭山，在北。有鬼谷，生三所氏」。案：史記鬼谷在潁川陽城，與地記不同。</span>　雲陽<span class="style7">有荊山。帝王世記曰：「禹鑄鼎於荊山，在馮翊懷德之南，今其下荊渠也。」</span>　祋祤，永元九年復。　頻陽　萬年<span class="style7">帝王世記曰「秦獻公都櫟陽」是也。</span>　蓮勺　重泉　臨晉，本大荔。有河水祠。有芮鄉。<span class="style7">古芮國，與虞相讓者。</span>有王城。<span class="style7">史記曰秦厲恭公伐大荔，取其王城，即此城也。左傳晉陰飴甥與秦伯盟王城，杜預曰後改為武鄉，在縣東。</span>　郃陽，永平二年復。　夏陽，有梁山、<span class="style7">詩云：「弈弈梁山。」在縣西北。公羊傳曰河上之山也。杜預曰古梁國。史記曰本少梁。爾雅曰梁山，晉望也。</span>龍門山。<span class="style7">書曰導河積石，歷龍門。太史公曰「遷生龍門」，韋昭曰在縣北。博物記曰：「有韓原，韓武子采邑。」</span>　衙<span class="style7">左傳文二年晉敗秦于彭衙。皇覽曰：「有蒼頡冢，在利陽亭南，墳高六丈。」</span>　粟邑，永元九年復。</p>
                  <p>右扶風<span class="style7">秦屬內史，武帝分，改名。決錄曰：「扶風，化也。」</span>十五城，戶萬七千三百五十二，口九萬三千九十一。</p>
                  <p>　　槐里，周曰犬丘，<span class="style7">又名廢丘，周懿王、章邯所都。</span>高帝改。　安陵<span class="style7">皇覽曰：「縣西北畢陌，秦武王冢。」</span>　平陵　茂陵　鄠<span class="style7">古扈國。</span>豐水出。<span class="style7">左傳曰「康有酆宮之朝」，杜預曰有靈臺，康王於是朝諸侯。</span>有甘亭。<span class="style7">帝王世記曰在縣南。夏啟伐扈，大戰于甘。又南山有王季冢。</span>　郿，有邰亭。<span class="style7">史記曰封棄於邰，徐廣曰今斄鄉。又案王忳傳，郿之斄亭，為冤鬼報戮故亭長者也。秦是榮縣，後省。帝王世記曰：「秦出公徙平陽。」新論曰：「邰在漆縣，其民有會日，以相與夜中巿，如不為，則有災咎。」</span>　武功，永平八年復。有太一山，本終南。垂山，本敦物。<span class="style7">前志在縣東。</span>有斜谷。<span class="style7">西征賦注曰：「褒斜谷，在長安西南。南口褒，北口斜，長百七十里。其水南流。」</span>　陳倉<span class="style7">三秦記曰：「秦武公都雍，陳倉城是也。有石鼓山。將有兵，此山則鳴。」</span>　汧<span class="style7">爾雅十藪，秦有楊紆，郭璞曰在縣西。</span>有吳嶽山，<span class="style7">郭璞曰：「別名吳山，周禮所謂嶽山者。」</span>本名汧，汧水出。有回城，名回中。<span class="style7">來歙開道處。</span>　渝麋，侯國。　雍<span class="style7">左傳邵穆公采邑，史記有鴻冢。</span>有鐵。<span class="style7">帝王世記曰秦德公徙都。</span>　栒邑，有豳鄉。<span class="style7">鄭玄詩譜曰：「豳者，公劉自邰而出，所徙戎狄之地名。」又有劉邑。</span>　美陽，有岐山，<span class="style7">左傳椒舉曰：「成王有岐陽之蒐。」山海經曰：「其上多白金，其下多鐵，城水出焉，東南流注于江。」</span>有周城。<span class="style7">杜預曰城在縣西北。帝王世記曰：「周太王所徙，南有周原。」</span>　漆，有漆水。<span class="style7">山海經曰：「羭次之山，漆水出焉。」郭璞曰：「漆水出岐山。詩云『自土沮、漆。』」地道記曰水在縣西。皇覽曰：「有師曠冢，名師曠山。」</span>有鐵。<span class="style7">杜預曰豳國在東北。帝王世記曰有豳亭。</span>　杜陽，永和二年復。<span class="style7">詩譜曰：「周原者，岐山陽，地屬杜陽，地形險阻而原田肥美。」</span></p>
                  <p>　右司隷校尉部，郡七，縣、邑、侯國百六。<span class="style7">漢舊儀曰：「司隷治所，故孝武廟。」魏略曰：「曹公分關中置漢興郡，用游楚為太守。」獻帝起居注曰：「中平六年，省扶風都尉置漢安郡，鎮雍、渝麋、杜陽、陳倉、汧五縣也。」</span></p>
                  <hr />
  </div>
		 <div class="next1"><a href="108.htm">上卷</a> / <a href="a03.htm">後漢書目錄</a> / <a href="110.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

