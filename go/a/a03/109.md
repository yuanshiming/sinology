

##### 後漢書
	`志第十九 ‧ 郡國一`

* * *

河南　河內　河東　弘農　京兆　馮翊　扶風
　
右司隷

漢書地理志記天下郡縣本末，及山川竒異，風俗所由，至矣。今但錄中興以來郡縣改異，及春秋、三史會同征伐地名，`臣昭案：志猶有遺闕，今衆書所載，不可悉記。其春秋土地，通儒所據而未備者，皆先列焉。`以為郡國志。`本志唯郡縣名為大書，其山川地名悉為細注，今進為大字。新注證發，臣劉昭採集。`凡前志有縣名，今所不載者，皆世祖所并省也。前無今有者，後所置也。凡縣名先書者，郡所治也。`帝王世記曰：「自天地設闢，未有經界之制。三皇尚矣。諸子稱神農之王天下也，地東西九十萬里，南北八十五萬里。及黃帝受命，始作舟車，以濟不通。乃推分星次，以定律度。自斗十一度至婺女七度，一名須女，曰星紀之次，於辰在丑，謂之赤奮若，於律為黃鍾，斗建在子，今吳、越分野。自婺女八度至危十六度，曰玄枵之次，一名天黿，於辰在子，謂之困敦，於律為大呂，斗建在丑，今齊分野。自危十七度至奎四度，曰豕韋之次，一名娵訾，於辰在亥，謂之大淵獻，於律為太蔟，斗建在寅，今衞分野。自奎五度至胃六度，曰降婁之次，於辰在戌，謂之閹茂，於律為夾鍾，斗建在卯，今魯分野。自胃七度至畢十一度，曰大梁之次，於辰在酉，謂之作噩，於律為姑洗，斗建在辰，今趙分野。自畢十二度至東井十五度，曰實沈之次，於辰在申，謂之涒灘，於律為中呂，斗建在巳，今晉、魏分野。自井十六度至柳八度，曰鶉首之次，於辰在未，謂之協洽，於律為蕤賔，斗建在午，今秦分野。自柳九度至張十七度，曰鶉火之次，於辰在午，謂之敦牂，一名大律，於律為林鍾，斗建在未，今周分野。自張十八度至軫十一度，曰鶉尾之次，於辰在巳，謂之大荒落，於律為夷則，斗建在申，今楚分野。自軫十二度至氐四度，曰壽星之次，於辰在辰，謂之執徐，於律為南呂，斗建在酉，今韓分野。自氐五度至尾九度，曰大火之次，於辰在卯，謂之單閼，於律為無射，斗建在戌，今宋分野。自尾十度至斗十度百三十五分而終，曰析木之次，於辰在寅，謂之攝提格，於律為應鍾，斗建在亥，今燕分野。凡天有十二次，日月之所躔也；地有十二分，王侯之所國也。故四方方七宿，四七二十八宿，合百八十二星。東方蒼龍三十二星，七十五度；北方玄武三十五星，九十八度；西方白虎五十一星，八十度；南方朱雀六十四星，百一十二度。周天三百六十五度四分度之一。一度二千九百三十二里，分為十二次，一次三十度三十二分度之十四，各以附其七宿閒。距周天積百七萬九百一十三里，徑三十五萬六千九百七十一里。陽道左行，故太歲右轉，凡中外官常明者百二十四，可名者三百二十，合二千五百星。微星之數，凡萬一千五百二十星，萬物所受，咸系命焉。此黃帝創制之大略也。而佗說稱日月所照三十五萬里。考諸子所載，神農之地，過日月之表，近為虛誕。及少昊氏之衰，九黎亂德，其制無聞矣。洎顓頊之所建，帝嚳受定，則孔子稱其地北至幽陵，南暨交阯，西蹈流沙，東極蟠木，日月所照，莫不底焉，是以建萬國而制九州。至堯遭洪水，分為十二州，今虞書是也。及禹平水土，還為九州，今禹貢是也。是以其時九州之地，凡二千四百三十萬八千二十四頃，定墾者九百三十萬六千二十四頃，不墾者千五百萬二千頃，民口千三百五十五萬三千九百二十三人。至于塗山之會，諸侯承唐虞之盛，執玉帛亦有萬國。是以山海經稱禹使大章步自東極，至于西垂，二億三萬三千五百里七十一步。又使豎亥步自南極盡於北垂，二億三萬三千五百里七十五步。四海之內，則東西二萬八千里，南北二萬六千里，出水者八千里，受水者八千里，經名山五千三百五十，六萬四千五十六里。出銅之山四百六十七，出鐵之山三千六百九。以供財用，儉則有餘，奢則不足。以男女耕織，不奪其時，故公家有三十年之積，私家有九年之儲。及夏之衰，棄稷弗務，有窮之亂，少康中興，乃復禹跡。孔甲之至桀行暴，諸侯相兼，逮湯受命，其能存者三千餘國，方於塗山，十損其七。民離毒政，將亦如之。殷因於夏，六百餘載，其閒損益，書策不存，無以考之。又遭紂亂，至周剋商，制五等之封，凡千七百七十三國，又減湯時千三百矣。民衆之損，將亦如之。及周公相成王，致治刑錯，民口千三百七十一萬四千九百二十三人，多禹十六萬一千人，周之極盛也。其後七十餘歲，天下無事，民彌以息。及昭王南征不反，穆王失荒，加以幽、厲之亂，平王東遷，三十餘載，至齊桓公二年，周莊王之十三年，五千里內，非天王九儐之御，自世子公侯以下至於庶民，凡千一百八十四萬七千人，除有土老疾，定受田者九百萬四千人。其後諸侯相并，當春秋時，尚有千二百國。二百四十二年之中，殺君三十六，亡國五十二，諸侯奔走不得保社稷者，不可勝數。至于戰國，存者十餘。於是從橫短長之說，相奪於時，殘民詐力之兵，動以萬計。故崤有匹馬之禍，宋有易子之急，晉陽之圍，縣釜而炊，長平之戰，血流漂鹵。周之列國，唯有燕、衞、秦、楚而已。齊及三晉，皆以篡亂，南面稱王。衞雖得存，不絕若綫。然考蘇、張之說，計秦及山東六國，戎卒尚存五百餘萬，推民口數，尚當千餘萬。及秦兼諸侯，置三十六郡，其所殺傷，三分居二；猶以餘力，行參夷之刑，收太半之賦，北築長城四十餘萬，南戍五嶺五十餘萬，阿房、驪山七十餘萬，十餘年閒，百姓死沒，相踵于路。陳、項又肆其餘烈，故新安之坑，二十餘萬，彭城之戰，睢水不流。至漢祖定天下，民之死傷，亦數百萬。是以平城之卒，不過三十萬，方之六國，五損其二。自孝惠至文、景，與民休息，六十餘歲，民衆大增，是以太倉有不食之粟，都內有朽貫之錢。武帝乘其資畜，軍征三十餘歲，地廣萬里，天下之衆亦減半矣。及霍光秉政，乃務省役，至于孝平，六世相承，雖時征行，不足大害，民戶又息。元始二年，郡、國百三，縣、邑千五百八十七，地東西九千三百二里，南北萬三千三百六十八里，定墾田八百二十七萬五百三十六頃，民戶千三百二十三萬三千六百一十二，口五千九百一十九萬四千九百七十八人，多周成王四千五百四十八萬五十五人，漢之極盛也。及王莽篡位，續以更始、赤眉之亂，至光武中興，百姓虛耗，十有二存。中元二年，民戶四百二十七萬千六百三十四，口二千一百萬七千八百二十人。永平、建初之際，天下無事，務在養民，迄于孝和，民戶滋殖。及孝安永初、元初之閒，兵飢之苦，民人復損。至于孝桓，頗增於前。永壽二年，戶千六百七萬九百六，口五千六萬六千八百五十六人，墾田亦多，單師屢征。及靈帝遭黃巾，獻帝即位而董卓興亂，大焚宮廟，劫御西遷，京師蕭條，豪桀並爭，郭汜、李傕之屬，殘害又甚，是以興平、建安之際，海內凶荒，天子奔流，白骨盈野，故陝津之難，以箕撮指，安邑之東，后裳不完，遂有寇戎，雄雌未定，割剝庶民，三十餘年。及魏武皇帝剋平天下，文帝受禪，人衆之損，萬有一存。景元四年，與蜀通計民戶九十四萬三千四百二十三，口五百三十七萬二千八百九十一人。又案正始五年，揚威將軍朱照日所上吳之所領兵戶凡十三萬二千，推其民數，不能多蜀矣。昔漢永和五年，南陽戶五十餘萬，汝南戶四十餘萬，方之於今，三帝鼎足，不踰二郡，加有食祿復除之民，凶年飢疾之難，見可供役，裁若一郡。以一郡之人，供三帝之用，斯亦勤矣。自禹至今二千餘載，六代損益，備於茲焉。」臣昭案：謐記云春秋時有千二百國，未知所出。班固云周之始，爵五而土三，蓋千八百國。轉相吞滅，數百年閒，列國耗盡，至春秋時，尚有數十。`

河南尹`秦三川郡，高帝更名。世祖都雒陽，建武十五年改曰河南尹。應劭漢官曰：「尹，正也。郡府聽事壁諸尹畫贊，肇自建武，訖于陽嘉，注其清濁進退，所謂不隱過，不虛譽，甚得述事之實。後人是瞻，足以勸懼，雖春秋采毫毛之善，罰纖釐之惡，不避王公，無以過此，尤著明也。」`二十一城，永和五年戶二十萬八千四百八十六，口百一萬八百二十七。

　　雒陽`摯虞曰：「古之周南，今之雒陽。」魏氏春秋曰：「有委粟山，在陰鄉，魏時營為圓丘。」皇覽曰：「縣東北山萇弘冢，縣北芒山道西呂不韋冢。」`周時號成周。`公羊傳曰：「成周者何？東周也。」何休曰：「周道始成，王之所都也。」帝王世記曰：「城東西六里十一步，南北九里一百步。」晉元康地道記曰：「城內南北九里七十步，東西六里十步，為地三百頃一十二畝有三十六步。城東北隅周威烈王冢。」`有狄泉，在城中。`左傳僖二十九年「盟于狄泉」，杜預曰城內太倉西南池水。或曰本在城外，定元年城成周乃繞之。案：此水晉時在東宮西北。帝王世記曰：「狄泉本殷之墓地，在成周東北，今城中有殷王冢是也。又太倉中大冢，周景王也。」`有唐聚。`左傳昭二十三年「尹辛敗劉師于唐」。`有上程聚。`古程國，史記曰重黎之後，伯休甫之國也。關中更有程地。帝王世記曰「文王居程，徙都豐」，故此加為上程。`有士鄉聚。`馮異斬武勃地。`有褚氏聚。`左傳昭二十六年「王宿褚氏」，杜預曰縣南有褚氏亭。`有榮錡澗。`左傳周景王「崩于榮錡氏」，杜預曰鞏縣西。`有前亭。`杜預曰縣西南有泉亭。即泉戎也。`有圉鄉。`左傳昭二十二年單氏「伐東圉」，杜預曰縣東南有圉鄉。又西南有戎城，伊雒之戎。`有大解城。`左傳昭二十三年晉師次于解，杜預曰縣西南有大解、小解。`　河南`帝王世記曰：「城西有郟鄏陌，太康畋于有𨿅之表，今河之南。」本傳有負犢山。`周公時所城雒邑也，春秋時謂之王城。`鄭玄詩譜曰：「周公攝政五年，成王宅雒邑，使邵公先相宅，旣成，謂之王城。」博物記曰：「王城万七百二十丈，郛方一十里，南望𨿅水，北至陝山。」地道記曰去雒城四十里。左傳定八年「單子伐穀城」，杜預曰在縣西。`東城門名鼎門，`帝王世記曰：「東南門九鼎所從入。」又曰：「武王定鼎雒陽西南，雒水北鼎中觀是也。」`北城門名乾祭。`左傳昭二十四年「士伯立於乾祭」。皇覽曰：「城西南柏亭西周山上周靈王冢，民祠之不絕。」`又有甘城，`杜預曰縣西南有甘泉。`有蒯鄉。`左傳昭二十三年尹辛攻蒯。晉地道記曰：「在縣西南，有蒯亭。」`梁故國，伯翳後。`有陽人聚。史記曰：「秦滅東周，不絕其祀，以陽人地賜周君。」`有霍陽山。`左傳哀四年「楚為一昔之期，襲梁及霍」。`有注城。`史記曰魏文侯三十二年敗秦于注。博物記曰：「梁伯好土功，今梁多有城。」`熒陽有鴻溝水。`文穎曰：「於熒陽下引河東南為鴻溝，即官度水也。」`有廣武城。`西征記曰：「有三皇山，或謂三室山。山上有二城，東者曰東廣武，西者曰西廣武，各在山一頭，相去二百餘步，其閒隔深澗，漢祖與項籍語處。」`有虢亭，虢叔國。有隴城。`左傳文二年「盟于垂隴」。`有薄亭。有敖亭。`周宣王狩于敖。左傳宣十二年「晉師在敖、鄗之閒」。秦立為敖倉。`有熒澤。`左傳宣十二年楚潘黨逐魏錡及熒，杜預曰縣東熒澤也。`　卷`左傳成十年晉鄭盟脩澤，杜預曰縣東有脩武亭。`有長城，經陽武到密。`史記蘇秦說襄王曰：「大王之地，西有長城之界。」`有垣雝城，或曰古衡雍。`史記无忌謂魏王曰：「王有鄭地，得垣雍」者也。杜預曰即是衡雍。又今縣所治城。`有扈城亭。`左傳莊二十三年「盟于扈」，杜預曰在縣西北。`　原武　陽武`有武彊城。史記曰曹參攻武彊。秦始皇東遊至陽武博浪沙中，為盜所驚。`　中牟`左傳宣元年諸侯救鄭，遇于北林，杜預曰縣西南有林亭，在鄭北。`有圃田澤。`左傳曰原圃。爾雅十藪，鄭有圃田。`有清口水。`左傳閔二年遇于清，杜預曰縣有清陽亭。`有管城。`杜預曰管國也，在京縣東北。漢書音義曰：「故管叔邑。」`有曲遇聚。`前書曹參破楊熊。`有蔡亭。　開封`左傳哀十四年「逢澤有介麋」，杜預曰在縣東北，遠，疑
非。徐廣曰逢池也。　`菀陵，有棐林。`左傳宣元年諸侯會于棐林，杜預曰縣東南有林鄉。徐齊民北征記曰：「縣東南有大隧澗，鄭莊公所闕。又大城東臨濮水，水東溱水注于洧，城西臨洧水。」`有制澤。`左傳成十六年諸侯遷於制田，杜預曰縣東有制澤。`有瑣侯亭。`左傳襄十一年諸侯之師次于瑣，杜預曰縣東有瑣侯亭。`　平陰　穀城，瀍水出。`博物記曰：「出潛亭山。」`有函谷關。`西征記曰：「函谷左右絕岸十丈，中容車而已。」`　緱氏`左傳曰呂相絕秦伯，「殄滅我費、滑」，杜預曰滑國都於費，今緱氏縣。案本紀，縣有百坏山。干寶搜神記曰：「縣有延壽城。」`有鄔聚。`左傳王取鄔、劉，杜預曰鄔在縣西南。`有轘轅關。`瓚曰：「險道名，在縣東南。」`　鞏`鞏伯國。左傳曰「商湯有景亳之命」，杜預曰縣西南有湯亭。帝王世記曰：「湯亭在偃師。」又曰：「夏太康五弟，須于雒汭，在縣東北三十里。」`有尋谷水。`左傳昭二十三年王師、晉師圍鄩中。史記張儀曰「下兵三川，塞什谷之口」，徐廣曰縣有尋口。`有東訾聚，今名訾城。`左傳昭二十三年「單子取訾」，杜預曰在縣西南。晉地道記曰在縣之東。`有坎埳聚。`左氏，周襄王出，國人納之坎埳，杜預曰在縣東。地道記在南。`有黃亭。有湟水。`左傳昭二十二年「王子猛居于皇」，杜預曰有黃亭，在縣西南。`有明谿泉。`左傳昭二十二年「賈辛軍于谿泉」。`　成睾`史記曰，成睾北門名玉門。左傳「破燕師于北制」。杜預曰「北制，一名虎牢」，亦即此縣也。穆天子傳曰：「七萃之士，生搏虎而獻天子，命為柙，而畜之東虢，是曰虎牢。」左傳曰鄭子皮勞晉韓宣子于索氏，杜預曰縣東有大索城。尚書禹貢「至于大岯」，張揖云成睾縣山。又有旋門阪，縣西南十里，見東京賦。`有旃然水。`左傳襄十八年楚伐鄭，次旃然。`有瓶丘聚。有漫水。有汜水。`左傳曰周襄王處鄭地汜。`　京`鄭共叔所居，左傳云「謂之京城大叔」。應劭曰：「有索亭。楚漢戰京、索。」北征記又有索水。`　密`春秋時曰新城，傳曰新密。僖六年諸侯圍新城，杜預曰一名密縣。`有大騩山。`山海經曰：「大騩之山，其陰多鐵，多美堊。有草焉，狀如蓍而毛，青華而白實，其名曰𦴭，服者不夭。」`有梅山。`左傳曰襄十八年楚伐鄭，右迴梅山，在縣西北。`有陘山。`史記魏襄王六年伐楚，敗之陘山。秦破魏華陽，地亦在縣。杜預遺令曰：「山上有冢，或曰子產，邪東北向新鄭城，不忘本也。」`　新城`左傳曰文十七年周敗戎于邥垂，杜預曰縣北有垂亭。史記秦遷西周公於𢠸狐，徐廣曰「與陽人聚相近，在雒陽南百五十里梁、新城之閒」。`有高都城。`史記蘇代說韓相國以高都與周者。`有廣成聚。`有廣成菀。`有鄤聚，古鄤氏，今名蠻中。`左傳昭十六年楚殺鄤子，杜預曰縣東南有蠻城。又祭遵獲張滿也。`　匽師`帝王世記曰：「帝嚳所都，殷盤庚復南亳，是為西亳。」皇覽曰「北有睾繇祠」，又曰「有湯亭，有湯祠」。`有尸鄉，`帝王世記曰：「尸鄉在縣西二十里。」`春秋時曰尸氏。`左傳昭二十六年劉人敗子朝之師于尸氏。前書田橫自殺處。`　新鄭，詩鄭國，祝融墟。`皇甫謐曰：「古有熊國，黃帝之所都。」`　平

河內郡`高帝置。雒陽北百二十里。`十八城，戶十五萬九千七百七十，口八十萬一千五百五十八。

　　懷，有隰城。`左傳曰王取鄭隰城，杜預曰在縣西南。傳又曰却至與周爭鄇田，杜預曰縣西南有鄇人亭。`　河陽`左傳曰王與鄭盟，杜預曰縣南孟津。`有湛城。　軹`左傳曰王以蘇忿生田向與鄭，杜預曰縣西北地名向上。`有原鄉。`左傳曰王與鄭原，杜預曰沁水西北有原城。`有湨梁。`左傳曰襄十六年諸侯會湨梁。`　波，有絺城。`左傳曰王與鄭絺，杜預曰在野王縣西南。`　沁水`山海經曰沁水出井陘東。`　野王，有太行山。`山海經曰：「其上有金玉，下有碧。有獸焉，其狀如麋而四角，馬尾而有距，其名曰驒還。」酈食其說曰「杜太行之道」，韋昭曰在縣北。`有射犬聚。`世祖破青犢也。`有邘城。`史記曰紂以文王、九侯、鄂侯為三公，徐廣曰「鄂」一作「邘」。武王子封在縣西北。`　溫，蘇子所都。濟水出，王莽時大旱，遂枯絕。`皇覽曰：「縣郭東濟水南有虢公冢。」`　州　平睾，有邢丘，故邢國，周公子所封。`臣瓚曰：「丘名也，非國，在襄國西。」`有李城。`史記曰邯鄲李同却秦兵，趙封其父李侯，徐廣曰即此城。`　山陽邑。有雍城。`杜預曰古雍國，在縣西。`有蔡城。`蔡叔邑此，猶鄭管城之類乎？`　武德　獲嘉，侯國。　脩武，故南陽，秦始皇更名。有南陽城，`左傳僖四年晉文公圍南陽。史記曰：「白起攻韓南陽，太行道絕之。」山海經曰：「太行之山，清水出焉。」郭璞曰：「脩武縣北黑山亦出清水。」`陽樊、攢茅田。`服虔曰：「樊仲山之所居，故名陽樊。」杜預曰縣西北有攢城。左傳曰定元年魏獻子田大陸，杜預曰西北吳澤也。`有小脩武聚。`春秋曰寧。史記曰高祖得韓信軍小脩武，晉灼曰在城東。`有隤城。`左傳隱十一年「以隤與鄭」。`　共，本國。淇水出。`前志注曰水出北山。博物記曰：「有奧水，流入淇水，有綠竹草。」`有汎亭。`凡伯邑。`　汲`晉地道記曰有銅關。`　朝歌`有鹿腹山。`紂所都居，`帝王世記曰紂糟丘、酒池、肉林在城西。前書注曰鹿臺在城中。`南有牧野，`去縣十七里。`北有邶國，南有寧鄉。`史記旡忌說魏安僖王曰「通韓上黨於共寧」，徐廣曰有寧鄉。左傳曰襄二十三年「救晉，次雍榆」，杜預曰縣東有雍城是也。`　蕩陰，有羑里城。`韋昭曰：「羑音酉。文王所拘處。」`　林慮，故隆慮，殤帝改。有鐵。`徐廣曰：「洹水所出。蘇秦合諸侯盟處。」班叔皮遊居賦亦曰「漱余馬乎洹泉，嗟西伯於牖城」。`

河東郡`秦置，雒陽西北五百里。博物記曰：「有山澤近鹽。沃土之民不才，漢興少有名人，大衣冠三世皆衰絕也。」`二十城，戶九萬三千五百四十三，口五十七萬八百三。

　　安邑。`帝王世記曰：「縣西有鳴條陌。湯伐桀，戰昆吾亭。左傳昆吾與桀同日亡。」地道記巫咸山在南。`有鐵，有鹽池。`前志曰池在縣西南。魏都賦注曰在猗氏六十四里。楊佺期雒陽記曰：「河東鹽池長七十里，廣七里，水氣紫色。有別御鹽，四面刻如印齒文章，字妙不可述。」`　楊，有高梁亭。`左傳曰僖二十四年晉懷公死高梁，杜預曰在縣西南。地道記有梁城，去縣五十里，叔嚮邑也。`　平陽，侯國。`左傳曰成七年諸侯盟馬陵，杜預曰衞地也，平陽東南地名馬陵。又說在魏郡元城。`有鐵。堯都此。`晉地道記曰有堯城。`　臨汾`博物記曰有賈鄉，賈伯邑。`有董亭。`左傳曰晉改蒐于董，杜預曰縣有董亭。`　汾陰`博物記曰：「古之綸，少康邑。」`有介山。`縣西北有狐谷亭。郭璞爾雅注曰：「縣有水口，如車輪許，濆沸涌出，其深無限，名之為瀵。」`　蒲坂，有雷首山。`史記曰趙盾田首山，息桑下，有餓人祇彌明。縣南二十里有歷山，舜所耕處。又伯夷、叔齊隱於首陽山，馬融曰在蒲坂華山之北，河曲之中。`有沙丘亭。`左傳曰文十二年秦晉戰河曲，杜預曰在縣南。湯伐桀，孔安國曰河曲之南。`　大陽，有吳山，上有虞城，`杜預曰虞國也。帝王世記曰：「舜嬪于虞，虞城是也。」亦謂吳城，史記秦昭王伐魏取吳城，即此城也。皇覽曰：「盜跖冢臨河曲。」博物記曰傅巖在縣北。`有下陽城，`邑，左傳僖二年虞、晉所滅。縣東北三十里。`有茅津。`左傳曰「秦伐晉，遂自茅津濟」，杜預曰在縣西。南有茅亭，即茅戎。`有顛軨坂。`左傳曰「入自顛軨」。博物記曰在縣鹽池東，吳城之北，今之吳坂。杜預曰在縣東北。`　解`左傳曰咎犯與秦晉大夫盟於郇，杜預曰縣西北有郇城。博物記曰有智邑。`有桑泉城。`左傳僖二十四年晉文公入桑泉，杜預曰在縣西二十里。`有臼城。`左傳曰晉文公入取臼衰者也。杜預曰在縣東南。博物記曰：「臼季邑。縣西北卑耳山。縣西南齊桓公西伐所登。」`有解城。`左傳僖十五年晉侯賂秦，內及解梁城。`有瑕城。`左傳文十二年秦侵晉及瑕，杜預曰猗氏縣東北有瑕城。`　皮氏，有耿鄉。`尚書祖乙徙耿。左傳閔元年晉滅耿，杜預曰縣東南有耿鄉。博物記曰有耿城。`有鐵。有兾亭。`左傳僖二年，晉荀息曰「兾為不道」，杜預曰國，在縣東北。史記蘇代說燕王曰「下南陽，封兾。」`　聞喜邑，`博物記曰縣治涑之川。史記曰伐韓到乾河。郭璞曰：「縣東北有乾河口，但有故溝處，無復水。」左傳曰僖三十一年「晉蒐清原」，杜預曰在縣北。`本曲沃。`曲沃在縣東北數里，與晉相去六七百里。見毛詩譜注。`有董池陂，古董澤。`左傳曰「改蒐于董」，「董澤之蒲」。`有稷山亭。`縣西五十里。左傳曰宣十五年「晉侯治兵于稷」。`有涑水。`左傳呂相絕秦，曰「伐我涑川」。`有洮水。　絳邑。`縣西有絳邑城，杜預曰故絳也。`有翼城。`左傳隱五年曲沃伐翼，杜預曰在縣東八十里。`　永安，故彘，`史記曰周穆王封造父趙城，徐廣曰在永安。博物記曰有呂鄉，呂甥邑也。`陽嘉二年更名。`杜預曰縣東北有彘城。`有霍大山。`爾雅曰：「西南之美者，有霍山之多珠玉焉。」左傳曰閔元年晉滅霍，杜預曰「縣東北有霍大山」。史記曰原過受神人書，稱「余霍大山山陽侯天吏也」。又蜚廉於山得石槨，仍葬也。`　河北，詩魏國。有韓亭。　猗氏`地道記曰：「左傳文十三年『詹嘉處瑕』，在縣東北。」`垣有王屋山，兖水出。`史記曰：「魏武侯二年，城王垣。」博物記曰：「山在東，狀如垣。」`有壺丘亭。`左傳襄元年晉討宋五大夫，寘諸瓠丘，杜預曰縣東南有壺丘亭。`有邵亭。`博物記曰：「縣東九十里有郫邵之阨，賈季迎公子樂于陳，趙孟殺諸郫邵。」`　襄陵`晉地道記曰晉武公自曲沃徙此。`　北屈`左傳曰「二屈」，杜預曰「二」當為「北」。傳曰「屈產之乘」，有駿馬。`有壺口山。`禹貢曰：「壺口治梁及岐。」`有采桑津。`左傳僖八年晉敗狄于采桑，杜預曰縣西南有采桑津。`　蒲子`左傳曰晉文公居蒲城，杜預曰今蒲子縣。`　濩澤，侯國。有析城山。`前志曰在縣西南。`　端氏`史記曰，趙、韓、魏分晉，封晉端氏。`

弘農郡`武帝置。其二縣，建武十五年屬。雒陽西南四百五十里。`九城，戶四萬六千八百一十五，口十九萬九千一百一十三。

　　弘農故秦函谷關，`左傳曰「虢公敗戎于桑田」，杜預曰在縣東北桑田亭。`燭水出。`前志出衙嶺下谷。`有枯樅山。`本傳赤眉立盆子於鄭北，古今注曰在此山下。`有桃丘聚，故桃林。`左傳曰守桃林之塞，博物記曰在湖縣休與之山。`有務鄉。`赤眉破李松處。`有曹陽亭。`史記曰，章邯殺周章于曹陽，晉灼曰縣東十三里。又獻帝東歸敗處，曹公改曰好陽。`　陝`史記曰：「自陝以西，邵公主之；自陝以東，周公主之。」`本虢仲國。`杜預曰虢都上陽，在縣東南。有虢城。`有焦城。`故焦國，史記曰武王封神農之後於焦。`有陝陌。`博物記：「二伯所分。」`　黽池，穀水出。`前志曰出穀陽谷。`有二崤。　新安，澗水出。`博物記曰：「西漢水出新安入雒。」又有孝水，見潘岳西征賦。`　宜陽`有金門山，山竹為律管。`　陸渾，西有虢略地。`左傳僖十五年晉侯賂秦，東盡虢略，杜預曰從河曲南行，而東盡故虢。`　盧氏，有熊耳山，`山海經曰：「其上多漆，其下多椶。浮豪之水出焉，西北流注于雒，其中多美玉，多人魚。」`伊水、清水出。`晉地道記：「伊東北入雒。」`　湖，故屬京兆。`前志有鼎湖。`有閺鄉。`皇覽曰：「戾太子南出，葬在闅鄉南。」秦又改曰寧秦。`　華陰，故屬京兆。`史記曰魏文侯三十六年齊侵陰晉。前志曰高帝改曰華陰。呂氏春秋九藪云「秦之陽華」，高誘曰「或在華陰西」。誘又曰「桃林縣西長城是也」。晉地道記曰「潼關是也」。`有太華山。`左傳晉賂秦，南及華山。山海經曰：「太華之山，削成而四方，其高五千仞，其廣十里，鳥獸莫居。有蛇焉，名曰肥遺，六足四翼，見則天下大旱。」武王放馬牛於桃林墟，孔安國曰在華山東。晉地道記山在縣西南。`

京兆尹`秦內史，武帝改。其四縣，建武十五年屬。雒陽西九百五十里。決錄注曰：「京，大也。天子曰兆民。」`十城，戶五萬三千二百九十九，口二十八萬五千五百七十四。

　　長安，高帝所都。`漢舊儀曰：「長安城方六十三里，經緯各長十五里，十二城門，九百七十三頃。城中皆屬長安令。」辛氏三秦記曰：「長安地皆黑壤，城中今赤如火，堅如石。父老所傳，盡鑿龍首山為城。」皇覽曰：「衞思后葬城東南桐柏園，今千人聚是。」`鎬在上林菀中。`孟康曰：「長安西南有鎬池。秦始皇江神反璧曰：『為吾遺鎬池君。』」古史考曰：「武王遷鎬，長安豐亭鎬池也。」皇覽曰：「文王、周公冢皆在鎬聚東杜中。」`有細柳聚。`前書周亞夫所屯處。`有蘭池。`史記曰秦始皇微行夜出，逢盜蘭池。三秦記曰：「始皇引渭水為長池，東西二百里，南北三十里，刻石為鯨魚二百丈。」`有曲郵。`前書高帝征黥布，張良送至曲郵。`有杜郵。`史記曰白起死處。三秦記曰：「長安城西有九嵕山，西有杜山。」杜預曰「畢國在西北。」`　霸陵，有枳道亭。`前書秦王子嬰降於軹道旁，地道記曰霸水西。`有長門亭。`前書文帝出長門，若見五人於道北，立五帝壇。`　杜陵`杜預曰古唐杜氏也。`酆在西南。`〕杜預曰：「在鄠縣東。」決錄注曰：「鎬在酆水東，酆在鎬水西，相去二十五里。」`　鄭`史記殺商君鄭黽池。鄭桓公封於此。黃圖云：「下邽縣並鄭，桓帝西巡復之。」`　新豐，有驪山，`杜預曰：「古驪戎國。」韋昭曰：「戎來居此山，故號驪戎。」三秦記曰：「始皇墓在山北，有始皇祠。不齋戒往，即疾風暴雨。人理欲上，則杳冥失道。縣西有白鹿原，周平王時白鹿出。」案關中圖，縣南有新豐原，白鹿在霸陵。`東有鴻門亭`前書高帝見項羽處，孟康曰「在縣東七十里，舊大道北下阪口名」。關中記云始皇陵北十餘里有謝聚。`及戲亭。`周幽王死處，蘇林曰縣東南四十里。`有掫城。　藍田，出美玉。`三秦記曰：「有川，方三十里，其水北流。出玉、銅、鐵、石。」地道記有虎候山。`　長陵，故屬馮翊。`蔡邕作樊陵頌云：「前漢戶五萬，口有十七萬，王莽後十不存一。永初元年，羌戎作虐。至光和，領戶不盈四千。園陵蕃衞粢盛之供，百役出焉。民用匱乏，不堪其事。」`　商，故屬弘農。`帝王世記曰：「契所封也。」左傳哀四年「將通於少習」，杜預曰少習，縣東之武關。`　上雒，侯國。有冢領山，雒水出。故屬弘農。`山海經曰雒水出讙舉之山。案史記云雒水出熊耳。山海經曰雒出王城南，至相谷西，東北流，去虎牢城西四十里，注河口，謂之雒汭。`有菟和山。`左傳哀四年，楚司馬軍于菟和。`有蒼野聚。`左傳曰哀四年楚右師軍蒼野，杜預曰在縣南。`　陽陵，故屬馮翊。

左馮翊`秦屬內史，武帝分，改名。雒陽西六百八十八里。決錄注曰：「馮，馮也。翊，明也。」`十三城，戶三萬七千九十，口十四萬五千一百九十五。`潘岳關中記曰：「三輔舊治長安城中，長吏各在其縣治民。光武東都之後，扶風出治槐里，馮翊出治高陵。」`

　　高陵　池陽`爾雅十藪，周有焦穫，郭璞曰縣瓠中是也。地道記「有巀嶭山，在北。有鬼谷，生三所氏」。案：史記鬼谷在潁川陽城，與地記不同。`　雲陽`有荊山。帝王世記曰：「禹鑄鼎於荊山，在馮翊懷德之南，今其下荊渠也。」`　祋祤，永元九年復。　頻陽　萬年`帝王世記曰「秦獻公都櫟陽」是也。`　蓮勺　重泉　臨晉，本大荔。有河水祠。有芮鄉。`古芮國，與虞相讓者。`有王城。`史記曰秦厲恭公伐大荔，取其王城，即此城也。左傳晉陰飴甥與秦伯盟王城，杜預曰後改為武鄉，在縣東。`　郃陽，永平二年復。　夏陽，有梁山、`詩云：「弈弈梁山。」在縣西北。公羊傳曰河上之山也。杜預曰古梁國。史記曰本少梁。爾雅曰梁山，晉望也。`龍門山。`書曰導河積石，歷龍門。太史公曰「遷生龍門」，韋昭曰在縣北。博物記曰：「有韓原，韓武子采邑。」`　衙`左傳文二年晉敗秦于彭衙。皇覽曰：「有蒼頡冢，在利陽亭南，墳高六丈。」`　粟邑，永元九年復。

右扶風`秦屬內史，武帝分，改名。決錄曰：「扶風，化也。」`十五城，戶萬七千三百五十二，口九萬三千九十一。

　　槐里，周曰犬丘，`又名廢丘，周懿王、章邯所都。`高帝改。　安陵`皇覽曰：「縣西北畢陌，秦武王冢。」`　平陵　茂陵　鄠`古扈國。`豐水出。`左傳曰「康有酆宮之朝」，杜預曰有靈臺，康王於是朝諸侯。`有甘亭。`帝王世記曰在縣南。夏啟伐扈，大戰于甘。又南山有王季冢。`　郿，有邰亭。`史記曰封棄於邰，徐廣曰今斄鄉。又案王忳傳，郿之斄亭，為冤鬼報戮故亭長者也。秦是榮縣，後省。帝王世記曰：「秦出公徙平陽。」新論曰：「邰在漆縣，其民有會日，以相與夜中巿，如不為，則有災咎。」`　武功，永平八年復。有太一山，本終南。垂山，本敦物。`前志在縣東。`有斜谷。`西征賦注曰：「褒斜谷，在長安西南。南口褒，北口斜，長百七十里。其水南流。」`　陳倉`三秦記曰：「秦武公都雍，陳倉城是也。有石鼓山。將有兵，此山則鳴。」`　汧`爾雅十藪，秦有楊紆，郭璞曰在縣西。`有吳嶽山，`郭璞曰：「別名吳山，周禮所謂嶽山者。」`本名汧，汧水出。有回城，名回中。`來歙開道處。`　渝麋，侯國。　雍`左傳邵穆公采邑，史記有鴻冢。`有鐵。`帝王世記曰秦德公徙都。`　栒邑，有豳鄉。`鄭玄詩譜曰：「豳者，公劉自邰而出，所徙戎狄之地名。」又有劉邑。`　美陽，有岐山，`左傳椒舉曰：「成王有岐陽之蒐。」山海經曰：「其上多白金，其下多鐵，城水出焉，東南流注于江。」`有周城。`杜預曰城在縣西北。帝王世記曰：「周太王所徙，南有周原。」`　漆，有漆水。`山海經曰：「羭次之山，漆水出焉。」郭璞曰：「漆水出岐山。詩云『自土沮、漆。』」地道記曰水在縣西。皇覽曰：「有師曠冢，名師曠山。」`有鐵。`杜預曰豳國在東北。帝王世記曰有豳亭。`　杜陽，永和二年復。`詩譜曰：「周原者，岐山陽，地屬杜陽，地形險阻而原田肥美。」`

　右司隷校尉部，郡七，縣、邑、侯國百六。`漢舊儀曰：「司隷治所，故孝武廟。」魏略曰：「曹公分關中置漢興郡，用游楚為太守。」獻帝起居注曰：「中平六年，省扶風都尉置漢安郡，鎮雍、渝麋、杜陽、陳倉、汧五縣也。」`

* * *

