

##### 後漢書
	`志第二十 ‧ 郡國二`

* * *

潁川　汝南　梁國　沛國　陳國　魯國

　右豫州

魏郡　鉅鹿　常山　中山　安平　河閒　清河　趙國　勃海

　右兾州

潁川郡`秦置。雒陽東南五百里。`十七城，戶二十六萬三千四百四十，口百四十三萬六千五百一十三。

　　陽翟，禹所都。`汲冢書：「禹都陽城。」古史考曰「鄭厲公入櫟」，即此也。晉地道記曰去雒陽二百八十六里，屬河南。`有鈞臺。`左傳曰「夏啟有鈞臺之享」，杜預曰有鈞臺陂。帝王世記云在縣西。`有高氏亭。`左傳成十七年衞侵鄭，至高氏，杜預曰縣西南。`有雍氏城。`左傳襄十八年楚伐鄭，侵雍梁，杜預曰在縣東北。史記齊湣王十二年攻魏，楚圍雍氏。`　襄，有養陰里。　襄城`左傳定四年「盟皐鼬」，杜預曰縣東南有城皐亭。`有西不羹。`杜預曰有不羹城。`有汜城。`杜預曰在縣南。周襄王所處。`有汾丘。`左傳襄十八年楚治兵於汾，杜預曰縣東北有汾丘城。`有魚齒山。`左傳謂魚陵，杜預曰魚齒山也，在犨縣北。`　昆陽，有湛水。`左傳襄十六年，楚公子格與晉戰於湛阪。`　定陵，有東不羹。`杜預曰縣西北有不羹亭。地道記曰：「高陵山，汝水所出。」`　舞陽邑　郾　臨潁　潁陽　潁陰`左傳文九年楚伐鄭，師於狼淵，杜預曰縣西有狼陂。獻帝遣御史大夫張音奉皇帝璽綬策書，禪帝位於魏，是文帝繼王位，南巡在潁陰，有司乃為壇於潁陰。庚午，登壇，魏相國華歆跪受璽綬，以進於王。王旣受畢，降壇視燎，成禮而反。帝王世記云：「魏文皇帝登禪于曲蠡之繁陽亭，為縣曰繁昌，亦禹貢豫州之域，今許之封內，今潁川繁昌是也。」北征記曰：「城在許之南七十里。東有臺，高七丈，方五十步，臺南有壇高二丈，方三十步，即受終之壇也。」案北征記云是外黃縣繁昌城，非也。`有狐宗鄉，或曰古狐人亭。有岸亭。`史記魏哀王五年秦伐魏，走犀首岸門，徐廣曰岸亭。`　許`左傳莊二十八年楚伐鄭，鄭奔桐丘，杜預曰縣東北有桐丘城。獻帝徙都，改許昌。`　新汲`左傳文元年衞孔達侵鄭，伐綿訾及匡，杜預曰縣東北有匡城。成十七年伐鄭至曲洧，杜預曰縣治曲洧，城臨洧水。`　鄢陵，春秋時曰鄢。`春秋鄭共叔所保，故曰「克段於鄢」。又成十六年晉敗楚於鄢陵。李竒曰：「六國曰安陵。」`　長社，有長葛城。`左傳隱五年宋伐鄭，圍長葛。縣本名長葛。地道記曰：「社中樹暴長，漢改名。」`有向鄉。`左傳襄十一年諸侯師于向，杜預曰在縣東北。`有蜀城，有蜀津。`史記曰魏惠王元年韓、趙合軍伐魏蜀澤。`　陽城`帝王世記曰：「陽城有啟母冢。」`有嵩高山，`山海經謂為太室之山。禹貢有外方山，鄭玄毛詩譜云外方之山即嵩也。孟子曰「益避禹之子於箕山之陰」，注云嵩高之北。`洧水、潁水出。`晉地道記曰：「潁水出陽乾山。」`有鐵。有負黍聚。`史記曰周敬王十九年鄭伐負黍。馮敬通賦「遇許由於負黍山」也。`　父城，有應鄉。`杜預曰應國在西南。史記曰客謂周最，以應為秦王太后養地。`　輪氏，建初四年置。

汝南郡`高帝置。雒陽東南六百五十里。`三十七城，戶四十萬四千四百四十八，口二百一十萬七百八十八。

　　平輿，有沈亭，故國，姬姓。`有摯亭，見說文。`　新陽，侯國。　西平，有鐵。有柏亭，故柏國。　上蔡，本蔡國。　南頓，本頓國。　汝陰，本胡國。`杜預曰縣西北有胡城。地道記有陶丘鄉。詩所謂「汝墳」。`　汝陽　新息，侯國。　北宜春　㶏強，侯國。　灈陽　期思，有蔣鄉，故蔣國。　陽安，有道亭，故國。`杜預曰在縣南。袁山松書有朔山。魏氏春秋曰：「初平三年，分二縣置陽安都尉。」`　項`故國，左傳僖十七年魯所滅。地道記曰有公路城，袁術所築。`　西華　細陽　安城，侯國。有武城亭。　吳房，有棠谿亭。`左傳曰房國，楚靈王所滅。又楚封吳王夫概於棠谿。地道記有吳城。`　鮦陽，侯國。`皇覽曰：「縣有葛陂鄉，城東北有楚武王冢，民謂之楚王岑。永平中，葛陂城北祝里社下於土中得銅鼎，而銘曰『楚武王之冢』。民傳言秦、項、赤眉之時欲發之，輒頹壞填厭，不得發。」`　慎陽　慎　新蔡，有大呂亭。`地道記曰故呂侯國。左傳昭四年吳伐楚，入櫟，杜預曰縣東北有櫟亭。`　安陽，侯國。有江亭，故國，嬴姓。　富波，侯國，永元中復。　宜祿，永元中復。　朗陵，侯國。`左傳成六年楚拒晉桑隧，杜預曰縣東有桑里亭。`　弋陽，侯國。有黃亭，故黃國，嬴姓。　召陵`左傳昭十三年楚蔡公與子干、子晳盟于鄧，杜預曰縣西南有鄧城。`有陘亭。`左傳僖四年齊伐楚，次陘，杜預曰在縣南。蘇秦說韓宣惠王曰：「南有陘山。」`有安陵鄉。　征羌，侯國。有安陵亭。`史記无忌說魏安僖王曰：「王之使者出，過而惡安陵氏於秦。」博物記曰故安陵君也。`　思善，侯國。　宋，公國，周名郪丘，漢改為新郪，章帝建初四年徙宋公於此。有繁陽亭。`左傳襄四年楚師繁陽，杜預曰鮦陽南有繁陽亭。`　襃信，侯國。有賴亭，故國。`史記楚封王孫勝白公。杜預曰褒信縣有白亭。`　原鹿，侯國。`春秋左氏傳僖二十一年宋盟鹿上，杜預曰原鹿縣也。`　定潁，侯國。　固始，侯國。故寢也，光武中興更名。有寢丘。`史記曰楚莊王封孫叔敖子，又蒙恬破楚軍。`　山桑，侯國，故屬沛。有下城父聚。有垂惠聚。`蘇茂奔垂惠，王劉紆。`　城父，故屬沛，春秋時曰夷。`夷屬陳，左傳僖二十三年楚所取。有乾谿，在縣南。`有章華臺。`杜預曰：「章華宮在華容縣城內。」`

梁國`秦碭郡，高帝改。其三縣，元和元年屬。雒陽東南八百五十里。`九城，戶八萬三千三百，口四十三萬一千二百八十三。

　　下邑`左傳哀七年築黍丘，杜預曰縣西南有黍丘亭。`　睢陽`北征記曰：「城周三十七里，南臨濊水，凡二十四門。」地道記曰：「梁孝王築城十二里，小鼓唱節杵下而和之，稱睢陽曲。」`本宋國閼伯墟。有盧門亭。`左傳桓十四年宋伐鄭，「取太宮之椽，為盧門之椽」。昭二十一年敗吳鴻口，杜預曰縣東南有鴻口亭。地道記曰：「昭二十一年『禦諸橫』，橫亭在縣南。」`有魚門。`左傳僖二十二年邾人懸公冑於魚門。`有陽梁聚。`左傳十二年楚伐宋，師楊梁，杜預曰有梁亭。僖二十八年楚子玉夢河神謂己曰「吾賜汝孟諸之麋」，杜預曰在縣東北。爾雅十藪，宋有孟諸。`　虞，有空桐地，有桐地，有桐亭。`左傳哀二十六年，宋景公死空桐。`有綸城，少康邑。　碭，山出文石。`史記曰高祖隱於芒、碭山澤巖石之閒。有陳勝墓。`　蒙`帝王世記曰有北亳，即景亳，湯所盟處。`有蒙澤。`左傳宋萬殺宋閔公於蒙澤。僖二年齊侯盟貫，杜預曰縣西北有貰城，貰字與貫字相似。`　穀熟，有新城。`左傳曰文十四年諸侯會新城。帝王世記有南亳。`有邳亭。`古邳國。`　鄢，故屬陳留。　寧陵，故屬陳留。`左傳成十六年會沙隨，杜預曰縣北有沙隨亭。`有葛鄉，故葛伯國。`杜預曰在縣東北。`　薄，故屬山陽所都。`杜預曰蒙縣西北有薄城。中有湯冢。左傳宋公子御說奔亳。其西又有微子冢。`

沛國`秦泗川郡，高帝改。雒陽東南千二百里。`二十一城，戶二十萬四百九十五，口二十五萬一千三百九十三。

　　相`左傳桓十五年會於袲，杜預曰在縣西南。一名犖。`　蕭，本國。`北征記：「城周十四里，南臨汙水。」`　沛，有泗水亭。`亭有高祖碑，班固為文，見固集。地道記有許城。左傳定八年，鄭伐許。`　豐`地道記曰：「去國二百六十，州六百，雒千二十五里。」`西有大澤，高祖斬白蛇於此。有枌榆亭。`　案：前志注「枌榆社在縣東北十五里」。或鄉名，高祖里社。戴延之西征記曰：「縣西北有漢祖廟，為亭長所處。」`　酇`左傳昭四年吳伐楚入棘，杜預曰縣東北有棘亭。襄元年鄭侵宋，取犬丘，杜預曰縣東北有犬丘城。帝王世記曰「曹騰封費亭侯，縣有費亭是也。」`有鄍聚。`左傳曰「兾為不道，伐鄍三門」，服虔曰鄍，晉別都，杜預曰是虞邑，地處闕，則非此鄍矣。博物記曰：「諸侯會于鄍亭。」`　穀陽　譙`平陽邑，左傳僖二十三年楚所取。乾谿在南。`刺史治。`漢官曰去雒陽千二十里。`　洨，有垓下聚。`高祖破項羽也。`　蘄，有大澤鄉，陳涉起此。`史記曰高祖擊黥布於會甀，徐廣曰在縣西。`　銍　鄲　建平　臨睢，故芒，光武更名。　竹邑，侯國，故竹。　公丘，本膠國。`杜預曰在縣東南。`　龍亢`地道記曰左傳隱二年入向城，在縣東南。`　向，本國。　符離　虹`地道記云左傳昭八年「大蒐於紅」。`　太丘　杼秋，故屬梁國，有檀淵聚。`左傳襄二十年「盟於澶淵」。`

陳國`高帝置為淮陽，章和二年改。雒陽東南七百里。`九城，戶十一萬二千六百五十三，口百五十四萬七千五百七十二。

　　陳`帝王世記曰：「庖犧氏所都，舜後所封。」左傳僖元年會於檉，杜預曰縣西北有檉城。爾雅曰：「丘上有丘曰宛丘。」陳有株邑，蓋朱襄之地。博物記曰：「邛地在縣北，防亭在焉。詩曰：『邛有旨苕，防有鵲巢。』」`　陽夏，有固陵聚。`史記高祖五年追項籍至固陵，晉灼漢書注云汝南固始縣。`　寧平　苦，春秋時曰相。有賴鄉。`伏滔北征記曰：「有老子廟，廟中有九井，水相通。」古史考曰：「有曲仁里，老子里也。」地道記曰：「城南三十里有平城。」`　柘　新平　扶樂　武平`左傳成十六年，諸侯侵陳鳴鹿，杜預曰縣西南有鹿邑。`　長平，故屬汝南。`左傳宋華氏戰于鬼閻，杜預曰縣西北有閻亭。`有辰亭。`左傳宣十一年盟辰陵，杜預曰縣東南有辰亭。`有赭丘城。

魯國`秦薛郡，高后改。本屬徐州，光武改屬豫州。`六城，戶七萬八千四百四十七，口四十一萬一千五百九十。

　　魯國，古奄國。`帝王世記曰：「黃帝生於壽丘，在魯東門之北。少昊自窮桑登帝位，窮桑在魯北，後徙曲阜。」應劭曰：「曲阜在魯城中，委曲長七八里。」左傳曰伯禽封少昊之墟。僖二十九年介葛盧舍于昌衍，杜預曰縣東南有昌平城。皇覽曰：「奄里伯公冢在城內祥舍中，民傳言魯五德奄里伯公葬其宅。」`有大庭氏庫。`杜預曰：「大庭氏，古國名，在城內，魯於其處作庫。」`有鐵。有闕里，孔子所居。`漢晉春秋曰：「鍾離意相魯，見仲尼廟頹毀，會諸生於廟中，慨然歎曰：『蔽芾甘棠，勿翦勿伐，況見聖人廟乎！』遂躬留治之。周觀輿服之在焉，自仲尼以來，莫之開也。意發視之，得古文策書，曰『亂吾書，董仲舒。治吾堂，鍾離意。璧有七，張伯盜一。』意尋案未了。而卒張伯者、治中庭，治地得六璧，上之。意曰：『此有七，何以不遂？』伯懼，探璧懷中。魯咸以為神。」意別傳曰：「意省堂有孔子小車乘，皆朽敗，意自糶俸雇漆膠之直，請魯民治之，及護几席劔履。後得甕中素書，曰『護吾履，鍾離意』。」又禮記矍相之圃亦在城中西南，近孔子廟。而仲尼墓在魯城門北便之外泗水上，去城一里。葬地蓋一頃，墓墳南北十步，東西十三步，高一丈二尺。墓前有瓴甓為祠壇，方六尺，與地平。塋中異木以百數，魯人莫能識也。皇覽曰：「孔子本無祠堂，塋中不生荊棘及刺人草。伯魚冢在孔子冢東，與孔子冢併，大小相望。子思冢在孔子冢南。」案：今墓書孫在祖前，謂此為驕孫祔。`有牛首亭。`左傳曰桓十四年宋伐鄭，取牛首。`有五父衢。`地道記曰在城東。`　騶，本邾國。`有騶山，高五里，秦始皇刻石焉。劉薈騶山記曰：「邾城在山南，去山二里。城東門外有韋賢墓，北有繹山。左傳文十三年邾遷於繹。郭璞曰繹山純石，積構連屬。城北有牙山，牙山北有唐口山，唐口山北有陽山。城北有孟軻冢焉。」`　蕃，有南梁水。`　左傳襄四年戰狐台，杜預曰縣東南有目台亭。`　薛，本國，`地道記曰：「夏車正奚仲所封，冢在城南二十里山上。」皇覽曰：「靖郭君冢在城中東南陬。孟甞君冢在城中向門東北邊。」`六國時曰徐州。`史記曰齊宣王九年與魏襄王會徐州而相王。`　卞，有盜泉。有郚鄉城。`左傳文公七年城郚，杜預曰縣南有郚鄉城。隱元年盟于蔑，杜預曰蔑，地名，縣南有姑城。襄十七年齊圍桃，杜預曰縣東南有桃墟。`　汶陽`左傳桓十二年盟曲池，杜預曰縣北有曲水亭。地道記「臨淄縣西南門曰曲門，其側有池」。案：魯桓與杞、莒盟，不往齊地，地道為妄。`

　右豫州刺史部，郡、國六，縣、邑、侯國九十九。

魏郡`高帝置。雒陽東北七百里。魏志曰：「建安十七年，割河內之蕩陰、朝歌、林慮，東郡之衞國、頓丘、東武陽、發干，鉅鹿之廮陶、曲周、南和、廣平、任城，趙國之襄國、邯鄲、易陽，以益魏郡。十八年，分置東西都尉。」`十五城，戶十二萬九千三百一十，口六十九萬五千六百六。

　　鄴`帝王世記曰：「縣西南有上司馬，殷太甲常居焉。」魏都賦注曰：「縣西北有鼓山，時時自鳴，鳴則兵。」又交谷水在縣南。案：本傳有西唐山。又鄴北太行山，西北去，亦不知山所極處，亦如東海不知水所窮盡也。`有故大河。有滏水。`魏都賦曰：「北臨漳、滏，則冬夏異沼。」注云：「水經鄴西北。滏水熱，故名滏口。」`有汙水，有汙城。`史記曰項羽破秦軍汙水上。`有平陽城。`史記曰靳歙別下平陽。`有武城。有九侯城。`徐廣曰一作「鬼侯」。與文王為紂三公。`　繁陽　內黃`左傳襄十九年會于柯，杜預曰縣東北有柯城。昭九年荀盈卒于戲陽，杜預曰縣北有戲陽城。`清河水出。有羛陽聚。`世祖破五校處。`有黃澤。`前志曰在縣西。`　魏　元城`左傳成七年會馬陵，杜預曰縣東南有地名馬陵。史記曰龐涓死處。`　五鹿墟，故沙鹿，`左傳：「沙鹿崩。」穀梁傳曰：「林屬於山曰鹿。沙，山名也。」`有沙亭。`左傳定七年盟于沙亭，杜預曰在縣東南。七年盟于瑣，晉地道記曰縣南有瑣陽城。`　黎陽`左傳定十四年會于牽，杜預曰縣東北有牽城。`　陰安邑。　館陶　清淵　平恩　沙，侯國。`魏都賦注曰有龍山。`　斥丘，有葛。`杜預曰有乾侯。魯昭公所處。`　武安，有鐵。`即臺孝威隱于縣山。`　曲梁，侯國，`左傳宣十五年敗赤狄于曲梁。`故屬廣平。有雞澤。`左傳襄三年諸侯會雞澤，杜預曰在縣西南。`　梁期

鉅鹿郡`秦置。建武十三年省廣平國，以其縣屬。雒陽北千一百里。`十五城，戶十萬九千五百一十七，口六十萬二千九十六。

　　廮陶有薄落亭。　鉅鹿故大鹿，有大陸澤。`有廣阿澤。呂氏春秋九藪趙之鉅鹿，高誘注云廣阿澤也，山海經曰大陸之水。史記紂盈鉅橋之粟。許慎云：「鉅鹿之大橋也。」鉅鹿南有棘原，章邯所軍處。前書曰沙丘臺在縣東北七十里。`　楊氏　鄡　下曲陽有鼓聚，故翟鼓子國。`杜預曰縣西南有肥累城。古肥國，白狄別種。`有昔陽亭。`左傳昭十二年晉荀吳入昔陽，杜預曰沾縣東有昔陽城。肥故都也。`　任　南和　廣平　斥章　廣宗　曲周　列人　廣年　平鄉　南䜌

常山國`高帝置。建武十三年省真定國，以其縣屬。`十三城，戶九萬七千五百，口六十三萬一千一百八十四。

　　元氏`晉地道記有石塞、三公塞。`　高邑，故鄗，光武更名。刺史治。`漢官曰去雒陽一千里。`有千秋亭、五成陌，`縣南七里。`光武即位於此矣。　都鄉，侯國。有鐵。　南行唐，有石臼谷。　房子，贊皇山，`在縣西南六十里。`濟水所出。`晉地道記有礫塞、中谷塞。`　平棘，有塞。　欒城`在平棘縣西北四十里。`　九門`史記趙武靈王出九門，如野臺以望齊、中山之境。碣石山，戰國策云在縣界。`　靈壽，衞水出。　蒲吾`史記番吾君。杜預曰晉之蒲邑也。古今注曰：「永平十年，作常山呼沱河蒲吾渠，通漕船也。」`　井陘　真定　上艾，故屬太原。

中山國`高祖置。雒陽北一千四百里。`十三城，戶九萬七千四百一十二，口六十五萬八千一百九十五。

　　盧奴　北平，有鐵。　毋極　新市，有鮮虞亭，故國，子姓。`杜預曰白狄別種。`　望都`左傳晉伐鮮虞及中人，杜預曰縣西北有中人城。晉地道記有馬安關。`　唐，有中人亭，`博物記曰：「堂關在中人西北百里，中人在縣西四十里。」列子曰：「趙襄子使新稚穆子攻翟，取左人、中人。」`有左人鄉。`帝王世記曰：「堯封唐。堯山在北，唐水西入河，南有望都山，即堯母慶都所居，相去五十里。都山一名豆山。」博物記曰：「左人，唐西北四十里。」`　安國　安憙，本安險，章帝更名。　漢昌，本苦陘，章帝更名。　蠡吾，侯國，故屬涿。　上曲陽，故屬常山。恒山在西北。`有泉水，干吉得神書。晉地道記：「自縣北行四百二十五里，恒多山阪，名飛狐口。」`　蒲陰，本曲逆，章帝更名。有陽城。`晉地道記曰：「有陽安關。陽城。蒲陽山，蒲水出也。」`　廣昌，故屬代郡。

安平國`故信都，高帝置。明帝名樂成，延光元年改。雒陽北二千里。`十三城，戶九萬一千四百四十，口六十五萬五千一百一十八。

　　信都，有絳水、呼沱河。　阜城，故昌城。　南宮　扶柳　下博　武邑　觀津`本清河下縣。決錄注曰：「孝文竇皇后父隱身漁釣，墜淵而卒。景帝立，后為太后，遣使者更填父所墜淵而葬，起大墳于縣城南，民號曰竇氏青山。」`　經西，有漳水，津名薄落津。`史記曰，趙武靈王曰：「吾國東有河、薄落之水。」`　堂陽，故屬鉅鹿。　武遂，故屬河閒。　饒陽，故名饒，屬涿。有無蔞亭。`馮異進豆粥光武。案：志有解犢侯，靈帝封。`　安平，故屬涿。　南深澤，故屬涿。

河閒國`文帝置，世祖省屬信都，和帝永元二年復故。雒陽北二千五百里。`十一城，戶九萬三千七百五十四，口六十三萬四千四百二十一。

　　樂成　弓高　易，故屬涿。　武垣，故屬涿。　中水，故屬涿。　鄚，故屬涿。　高陽，故屬涿。有葛城。　文安，故屬勃海。　束州，故屬勃海。　成平，故屬勃海。東平舒，故屬勃海。

清河國`高帝置。桓帝建和二年改為甘陵。雒陽北千二百八十里。`七城，戶十二萬三千九百六十四，口七十六萬四百一十八。

　　甘陵，故厝，安帝更名。　貝丘　東武成　鄃　靈，和帝永元九年復。`地道記曰有鳴犢河。`　繹幕　廣川，故屬信都。有棘津城。`太公呂尚困於棘津城，琅邪海曲，非此城也。案：永初元年鄧太后分置廣川王國，後王薨，國除。太后崩，還益清河。`

趙國`秦邯鄲郡，高帝改名。雒陽北千一百里。`五城，戶三萬二千七百一十九，口十八萬八千三百八十一。

　　邯鄲`張華曰：「趙奢冢在邯鄲西山上，謂之馬服山。」`有叢臺。`有洪波臺。`　易陽`魏都賦曰：「溫泉毖涌而自浪。」注曰：「溫泉在易陽，世以治疾，洗百病。」`　襄國，本邢國，秦為信都，項羽更名。有檀臺。`史記曰趙成侯，魏獻榮椽，因以為檀臺。`有蘇人亭。　柏人　中丘`晉地道記曰有石門塞、燒梁關。`

勃海郡`高帝置。雒陽北千六百里。`八城，戶十三萬二千三百八十九，口百一十萬六千五百。

　　南皮　高城，侯國。　重合，侯國。　浮陽，侯國。　東光`有胡蘇亭。胡蘇河之名見爾雅。`　章武　陽信，延光元年復。　脩，故屬信都。

　右兾州刺史部，郡、國九，縣、邑、侯國百。

* * *

