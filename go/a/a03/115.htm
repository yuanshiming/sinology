<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-志第二十五‧百官二</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>

	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature">
<h5>後漢書</h5>　　
	<span class="style9">志第二十五 ‧ 百官二</span>   
    <hr />
                  <p class="style11">太常　光祿勳　衞尉　太僕　廷尉　大鴻臚</p>
                  <p>太常，卿一人，中二千石。<span class="style7">盧植禮注曰：「如大樂正。」</span>本注曰：掌禮儀祭祀，每祭祀，先奏其禮儀；及行事，常贊天子。<span class="style7">漢舊儀曰：「贊饗一人，秩六百石，掌贊天子。」</span>每選試博士，奏其能否。大射、養老、大喪，皆奏其禮儀。每月前晦，察行陵廟。<span class="style7">漢官曰：「員吏八十五人，其十二人四科，十五人佐，五人假佐，十三人百石，十五人騎吏，九人學事，十六人守學事。」臣昭曰：凡漢官所載列職人數，今悉以注，雖頗為繁，蓋周禮列官，陳人役於前，以為民極，寔觀國制，此則宏模不可闕者也。</span>丞一人，比千石。<span class="style7">盧植禮注曰：「如小樂正。」</span>本注曰：掌凡行禮及祭祀小事，緫署曹事。<span class="style7">漢舊儀曰：「丞舉廟中非法者。」</span>其署曹掾史，隨事為員，諸卿皆然。</p>
                  <p>太史令一人，六百石。本注曰：掌天時、星曆。凡歲將終，奏新年曆。凡國祭祀、喪、娶之事，掌奏良日及時節禁忌。凡國有瑞應、災異，掌記之。<span class="style7">漢官曰：「太史待詔三十七人，其六人治曆，三人龜卜，三人廬宅，四人日時，三人易筮，二人典禳，九人籍氏、許氏、典昌氏，各三人，嘉法、請雨、解事各二人，醫一人。」</span>丞一人。明堂及靈臺丞一人，二百石。本注曰：二丞，掌守明堂、靈臺。靈臺掌候日月星氣，皆屬太史。<span class="style7">漢官曰：「靈臺待詔四十一人，其十四人候星，二人候日，三人候風，十二人候氣，三人候晷景，七人候鍾律。一人舍人。」</span></p>
                  <p>博士祭酒一人，六百石。本僕射，中興轉為祭酒。<span class="style7">胡廣曰：「官名祭酒，皆一位之元長者也。古禮，賔客得主人饌，則老者一人舉酒以祭於地，舊說以為示有先。」</span>博士十四人，比六百石。本注曰：易四，施、孟、梁丘、京氏。尚書三，歐陽、大小夏侯氏。詩三，魯、齊、韓氏。禮二，大小戴氏。春秋二，公羊嚴、顏氏。掌敎弟子。國有疑事，掌承問對。本四百石，宣帝增秩。<span class="style7">本紀桓帝延熹二年，置祕書監。</span></p>
                  <p>太祝令一人，六百石。本注曰：凡國祭祀，掌讀祝，及迎送神。<span class="style7">漢舊儀曰：「廟祭，太祝令主席酒。」漢官曰：「員吏四十一人，其二人百石，二人斗食，二十二人佐，二人學事，四人守學事，九人有秩。百五十人祝人，宰二百四十二人，屠者六十人。」</span>丞一人。本注曰：掌祝小神事。</p>
                  <p>太宰令一人，六百石。本注曰：掌宰工鼎俎饌具之物。凡國祭祀，掌陳饌具。<span class="style7">漢官曰：「明堂丞一人，二百石。員吏四十二人，其二人百石，二人斗食，二十三人佐，九人有秩，二人學事，四人守學事。宰二四百四十二人，屠者七十三人，衞士一十五人。」</span>丞一人。</p>
                  <p>大予樂令一人，六百石。本注曰：掌伎樂。凡國祭祀，掌請奏樂，及大饗用樂，掌其陳序。<span class="style7">漢官曰：「員吏二十五人，其二人百石，二人斗食，七人佐，十人學事，四人守學事。樂人八佾舞三百八十人。」盧植禮注曰：「大予令如古大胥。漢大樂律，卑者之子不得舞宗廟之酎。除吏二千石到六百石，及關內侯到五大夫子，取適子高五尺已上，年十二到三十，顏色和，身體修治者，以為舞人。」</span>丞一人。<span class="style7">盧植禮注曰：「大樂丞如古小胥。」</span></p>
                  <p>高廟令一人，六百石。本注曰：守廟，掌案行掃除。無丞。<span class="style7">漢官曰：「員吏四人，衞士一十五人。」</span></p>
                  <p>世祖廟令一人，六百石。本注曰：如高廟。<span class="style7">漢官曰：「員吏六人，衞士二十人。」</span></p>
                  <p>先帝陵，每陵園令各一人，六百石。本注曰：掌守陵園，案行掃除。丞及校長各一人。本注曰：校長，主兵戎盜賊事。<span class="style7">應劭曰漢官名秩曰：「丞皆選孝廉郎年少薄伐者，遷補府長史、都官令、候司、馬。」</span></p>
                  <p>先帝陵，每陵食官令各一人，六百石。本注曰：掌望晦時節祭祀。<span class="style7">漢官曰：「每陵食監一人，秩六百石。監丞一人，三百石。中黃門八人，從官二人。」案：食監即是食官令號。</span></p>
                  <p>　　右屬太常。本注曰：有祠祀令一人，後轉屬少府。有太卜令，六百石，後省并太史。中興以來，省前凡十官。<span class="style7">案前書，十官者，太宰、均官、都水、雍太祝、五畤各一尉也。東觀書曰：「章帝又置祀令、丞，延平元年省。」</span></p>
                  <p>光祿勳，卿一人，中二千石。本注曰：掌宿衞宮殿門戶，典謁署郎更直執戟，宿衞門戶，考其德行而進退之。<span class="style7">胡廣曰：「勳猶閽也，易曰『為閽寺』。宦寺，主殿宮門戶之職。」</span>郊祀之事，掌三獻。<span class="style7">漢官曰：「員吏四十四人，其十人四科，三人百石，一人斗食，二人佐，六人騎吏，八人學事，十三人守學事，一人官醫。衞士八十一人。」</span>丞一人，比千石。</p>
                  <p>五官中郎將一人，比二千石。本注曰：主五官郎。<span class="style7">蔡質漢儀曰：「中郎解，其府對太學。」</span>五官中郎，比六百石。本注曰：無員。<span class="style7">郎年五十以屬五官，故曰六百石。</span>五官侍郎，比四百石。本注曰：無員。五官郎中，比三百石。本注曰：無員。凡郎官皆主更直執戟，宿衞諸殿門，出充車騎。唯議郎不在直中。<span class="style7">蔡質漢儀曰：「三署郎見光祿勳，執板拜；見五官左右將，執板不拜。於三公諸卿無敬。」</span></p>
                  <p>左中郎將，比二千石。本注曰：主左署郎。<span class="style7">蔡質漢儀曰：「中郎解，其府次五官府。」</span>中郎，比六百石。侍郎，比四百石。郎中，比三百石。<span class="style7">三郎。</span>本注曰：皆無員。</p>
                  <p>右中郎將，比二千石。本注曰：主右署郎。中郎，比六百石。侍郎，比四百石。郎中，比三百石。本注曰：皆無員。<span class="style7">三郎，並無員。</span></p>
                  <p>虎賁中郎將，比二千石。本注曰：主虎賁宿衞。<span class="style7">前書武帝置期門，平帝更名虎賁。蔡質漢儀曰：「主虎賁千五百人，無常員，多至千人。戴鶡冠，次右將府。」又虎賁舊作「虎奔」，言如虎之奔也，王莽以古有勇士孟賁，故名焉。孔安國曰「若虎賁獸」，言其甚猛。</span>左右僕射、左右陛長各一人，比六百石。本注曰：僕射，主虎賁郎習射。陛長，主直虎賁，朝會在殿中。<span class="style7">漢官曰：「陛長，墨綬銅印。」</span>虎賁中郎，比六百石。虎賁侍郎，比四百石。虎賁郎中，比三百石。<span class="style7">荀綽晉百官表注曰：「虎賁諸郎，皆父死子代，漢制也。」</span>節從虎賁，比二百石。<span class="style7">四郎。</span>本注曰：皆無員。掌宿衞侍從。自節從虎賁乆者轉遷，才能差高至中郎。</p>
                  <p>羽林中郎將，比二千石。本注曰：主羽林郎。<span class="style7">案：漢末又有四中郎將，皆帥師征伐，不知何時置。董卓為東中郎將，盧植為北中郎將，獻帝以曹植為南中郎將。</span>羽林郎，比三百石。本注曰：無員。掌宿衞侍從。常選漢陽、隴西、安定、北地、上郡、西河凡六郡良家補。本武帝以便馬從獵，還宿殿陛巖下室中，故號巖郎。<span class="style7">前書曰初置名建章營騎，後更名。出補三百石丞、尉。荀綽晉百官表注曰：「言其嚴厲整銳也。」案此則為巖郎，與志不同。蔡質漢儀曰：「羽林郎百二十八人，無常員，府次虎賁府。」</span></p>
                  <p>羽林左監一人，六百石。本注曰：主羽林左騎。<span class="style7">漢官曰：「孝廉郎作，主羽林九百人。二監官屬史吏，皆自出羽林中，有材者作。」</span>丞一人。</p>
                  <p>羽林右監一人，六百石。本注曰：主羽林右騎。丞一人。</p>
                  <p>奉車都尉，比二千石。本注曰：無員。<span class="style7">漢官曰三人。</span>掌御乘輿車。</p>
                  <p>駙馬都尉，比二千石。本注曰：無員。<span class="style7">漢官曰五人。</span>掌駙馬。</p>
                  <p>騎都尉，比二千石。本注曰：無員。<span class="style7">漢官曰一十人。</span>本監羽林騎。</p>
                  <p>光祿大夫，比二千石。本注曰：無員。<span class="style7">漢官曰三人。</span>凡大夫、議郎皆掌顧問應對，無常事，唯詔令所使。凡諸國嗣之喪，則光祿大夫掌弔。</p>
                  <p>太中大夫，千石。本注曰：無員。<span class="style7">漢官曰：「二十人，秩比二千石。」</span></p>
                  <p>中散大夫，六百石。本注曰：無員。<span class="style7">漢官曰：「三十人，秩比二千石。」</span></p>
                  <p>諫議大夫，六百石。本注曰：無員。<span class="style7">胡廣曰：「光祿大夫，本為中大夫，武帝元狩五年置諫大夫為光祿大夫，世祖中興，以為諫議大夫。又有太中、中散大夫。此四等於古皆為天子之下大夫，視列國之上卿。」漢官曰三十人。</span></p>
                  <p>議郎，六百石。本注曰：無員。<span class="style7">漢官曰：「五十人，無常員。」</span></p>
                  <p>謁者僕射一人，比千石。本注曰：為謁者臺率，主謁者，天子出，奉引。古重習武，有主射以督錄之，故曰僕射。<span class="style7">蔡質漢儀曰：「見尚書令，對揖無敬。謁者見，執板拜之。」</span>常侍謁者五人，比六百石。本注曰：主殿上時節威儀。<span class="style7">漢官曰：「謁者三十人，其二人公府掾，六百石持使也。」</span>謁者三十人。其給事謁者，四百石。其灌謁者郎中，比三百石。本注曰：掌賔贊受事，及上章報問。將、大夫以下之喪，掌使弔。本員七十人，中興但三十人。<span class="style7">荀綽晉百官表注曰：「漢皆用孝廉年五十，威容嚴恪能賔者為之。明帝詔曰：『謁者乃堯之尊官，所以試舜賔于四門，四門穆穆者也。』昔燕太子使荊軻劫始皇，變起兩楹之閒，其後謁者持匕首刺腋，高祖偃武行文，故易之以板。」</span>初為灌謁者，滿歲為給事謁者。<span class="style7">蔡質漢儀曰：「出府丞、長史、陵令，皆選儀容端正，任奉使者。」</span></p>
                  <p>　　右屬光祿勳。本注曰：職屬光祿者，自五官將至羽林右監，凡七署。自奉車都尉至謁者，以文屬焉。舊有左右曹，秩以二千石，上殿中，主受尚書奏事，平省之。世祖省，使小黃門郎受事，車駕出，給黃門郎兼。有請室令，車駕出，在前請所幸，徼車迎白，示重慎。中興但以郎兼，事訖罷，又省車、戶、騎凡三將，<span class="style7">如淳曰：「主車曰車郎，主戶衞曰戶郎。」</span>及羽林令。</p>
                  <p>衞尉，卿一人，中二千石。本注曰：掌宮門衞士，宮中徼循事。<span class="style7">漢官曰：「員吏四十一人，其九人四科，二人二百石，文學三人百石，十二人斗食，二人佐，十二人學事，一人官醫。衞士六十人。」</span>丞一人，比千石。</p>
                  <p>公車司馬令一人，六百石。本注曰：掌宮南闕門，凡吏民上章，四方貢獻，及徵詣公車者。<span class="style7">獻帝起居注曰：「建安八年，議郎衞林為公車司馬令，位隨將、大夫。舊公車令與都官、長史位從將、大夫，自林始。」</span>丞、尉各一人。本注曰：丞選曉諱，掌知非法。尉主闕門兵禁，戒非常。<span class="style7">胡廣曰：「諸門部各陳屯夾道，其旁當兵，以示威武，交戟，以遮妄出入者。」</span></p>
                  <p>南宮衞士令一人，六百石。本注曰：掌南宮衞士。<span class="style7">漢官曰：「員吏九十五人，衞士五百三十七人。」</span>丞一人。</p>
                  <p>北宮衞士令一人，六百石，本注曰：掌北宮衞士。<span class="style7">漢官曰：「員吏七十二人，衞士四百七十一人。」</span>丞一人。</p>
                  <p>左右都候各一人，六百石。<span class="style7">周禮司寤氏有夜士，干寶注曰：「今都候之屬。」</span>本注曰：主劔戟士，徼循宮，及天子有所收考。<span class="style7">漢官曰：「右都候員吏二十二人，衞士四百一十六人。左都候員吏二十八人，衞士三百八十三人。」蔡質漢儀曰：「宮中諸有劾奏罪，左都候執戟戲車縛送付詔獄，在官大小各付所屬。以馬皮覆。見尚書令、尚書僕射、尚書皆執板拜，見丞、郎皆揖。」</span>丞各一人。</p>
                  <p>宮掖門，每門司馬一人，比千石。本注曰：南宮南屯司馬，主平城門；<span class="style7">漢官曰：「員吏九人，衞士百二人。」古今注曰建武十三年九月，初開此門。</span>宮門蒼龍司馬，主東門；<span class="style7">案雒陽宮門名為蒼龍闕門。漢官曰：「員吏六人，衞士四十人。」</span>玄武司馬，主玄武門；<span class="style7">漢官曰：「員吏二人，衞士三十八人。」</span>北屯司馬，主北門；<span class="style7">漢官曰：「員吏二人，衞士三十八人。」</span>北宮朱爵司馬，主南掖門；<span class="style7">漢官曰：「員吏四人，衞士百二十四人。」古今注曰：「永平二年十一月，初作北宮朱爵南司馬門。」</span>東明司馬，主東門；<span class="style7">漢官曰：「員吏十三人，衞士百八十人。」</span>朔平司馬，主北門：<span class="style7">漢官曰：「員吏五人，衞士百一十七人。」</span>凡七門。<span class="style7">漢官曰：「凡員吏皆隊長佐。」</span>凡居宮中者，皆有口籍於門之所屬。宮名兩字為鐵印文符，案省符乃內之。<span class="style7">胡廣曰：「符用木，長尺二寸，鐵印以符之。」</span>若外人以事當入，本宮長史為封棨傳；其有官位，出入令御者言其官。</p>
                  <p>　　右屬衞尉。本注曰：中興省旅賁令，衞士一人丞。<span class="style7">漢官目錄曰：「右三卿，太尉所部。」</span></p>
                  <p>太僕，卿一人，中二千石。本注曰：掌車馬。天子每出，奏駕上鹵簿用；大駕則執馭。<span class="style7">漢官曰：「員吏七十人，其七人四科，一人二百石，文學八人百石，六人斗食，七人佐，六人騎吏，三人假佐，三十一人學事，一人官醫。」</span>丞一人，比千石。</p>
                  <p>考工令一人，六百石。本注曰：主作兵器弓弩刀鎧之屬，成則傳執金吾入武庫，及主織綬諸雜工。<span class="style7">漢官曰：「員吏百九人。」</span>左右丞各一人。</p>
                  <p>車府令一人，六百石。本注曰：主乘輿諸車。<span class="style7">漢官曰：「員吏二十四人。」</span>丞一人。</p>
                  <p>未央廄令一人，六百石。本注曰：主乘輿及廄中諸馬。<span class="style7">漢官曰：「員吏七十人，卒騶二十人。」</span>長樂廄丞一人。<span class="style7">漢官曰：「員吏十五人，率騶二十人。苜蓿菀官田所一人守之。」</span></p>
                  <p>　　右屬太僕。本注曰：舊有六廄，皆六百石令，<span class="style7">前書曰，有大廄、未央、家馬三令，各五丞一尉。又車府、路軨、騎馬、駿馬四令丞。晉灼曰：「六廄名也，主馬萬匹。」</span>中興省約，但置一廄。後置左駿令、廄，別主乘輿御馬，後或并省。又有牧師菀，皆令官，主養馬，分在河西六郡界中，中興皆省，唯漢陽有流馬菀，但以羽林郎監領。<span class="style7">古今注曰：「漢安元年七月，置承華廄令，秩六百石。」</span></p>
                  <p>廷尉，卿一人，中二千石。<span class="style7">　應劭曰：「兵獄同制，故稱廷尉。」</span>本注曰：掌平獄，奏當所應。凡郡國讞疑罪，皆處當以報。<span class="style7">胡廣曰：「讞，質也。」漢官曰：「員吏百四十人，其十一人四科，十六人二百石廷吏，文學十六人百石，十三人獄史，二十七人佐，二十六人騎吏，三十人假佐，一人官醫。」</span>正、左監各一人。<span class="style7">前漢有左右監平，世祖省右而猶曰左。</span>左平一人，六百石。本注曰：掌平決詔獄。</p>
                  <p>　　右屬廷尉。本注曰：孝武帝以下，置中都官獄二十六所，各令長名世祖中興皆省，唯廷尉及雒陽有詔獄。<span class="style7">蔡質漢儀曰：「正月旦，石官朝賀，光祿勳劉嘉、廷尉趙世各辭不能朝，高賜舉奏：『皆以被病篤困，空文武之位，闕上卿之贊，旣無忠信斷金之用，而有敗禮傷化之尤，不謹不敬！請廷尉治嘉罪，河南尹治世罪。』議以世掌廷尉，故轉屬他官。」</span></p>
                  <p>大鴻臚，卿一人，中二千石。<span class="style7">　周禮「象胥」，干寶注曰今鴻臚。</span>本注曰：掌諸侯及四方歸義蠻夷。其郊廟行禮，贊導，請行事，旣可，以命羣司。諸王入朝，當郊迎，典其禮儀。及郡國上計，匡四方來，亦屬焉。<span class="style7">漢官曰：「員吏五十五人，其六人四科，二人二百石，文學六人百石，一人斗食，十四人佐，六人騎吏，十五人學事，五人官醫。」永元十年，大匠應順上言：「百郡計吏，觀國之光，而舍逆旅，崎嶇私館，直裝衣物，敝朽暴露，朝會邈遠，事不肅給。昔晉，霸國盟主耳，舍諸侯於隷人，子產以為大譏。況今四海之大，而可無乎？」和帝嘉納其言，即創業焉。</span>皇子拜王，贊授印綬。及拜諸侯、諸侯嗣子及四方夷狄封者，臺下鴻臚召拜之。王薨則使弔之，及拜王嗣。丞一人，比千石。</p>
                  <p>大行令一人，六百石。本注曰：主諸郎。<span class="style7">漢官曰：「員吏四十人。」</span>丞一人。</p>
                  <p>治禮郎四十七人。<span class="style7">漢官曰：「其四人四科，五人二百石，文學五人百石，九人斗食，六人佐，六人學事，十二人守學事。」東觀書曰：「主齋祠儐贊九賔。又有公室，主調中都官斗食以下，功次相補。」案盧植禮注曰：「大行郎亦如謁者，兼舉形貌。」</span></p>
                  <p>　　右屬大鴻臚。本注曰：承秦有典屬國，別主四方夷狄朝貢侍子，成帝時省并大鴻臚。中興省驛官、別火二令、丞，<span class="style7">如淳曰：「漢儀注：『別火，獄令官，主治改火事。』」</span>及郡邸長、丞，但令郎治郡邸。<span class="style7">漢官目錄曰：「右三官，司徒所部。」</span></p>
                  <hr />
  </div>
		 <div class="next1"><a href="114.htm">上卷</a> / <a href="a03.htm">後漢書目錄</a> / <a href="116.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

