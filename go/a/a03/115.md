

##### 後漢書
	`志第二十五 ‧ 百官二`

* * *

太常　光祿勳　衞尉　太僕　廷尉　大鴻臚

太常，卿一人，中二千石。`盧植禮注曰：「如大樂正。」`本注曰：掌禮儀祭祀，每祭祀，先奏其禮儀；及行事，常贊天子。`漢舊儀曰：「贊饗一人，秩六百石，掌贊天子。」`每選試博士，奏其能否。大射、養老、大喪，皆奏其禮儀。每月前晦，察行陵廟。`漢官曰：「員吏八十五人，其十二人四科，十五人佐，五人假佐，十三人百石，十五人騎吏，九人學事，十六人守學事。」臣昭曰：凡漢官所載列職人數，今悉以注，雖頗為繁，蓋周禮列官，陳人役於前，以為民極，寔觀國制，此則宏模不可闕者也。`丞一人，比千石。`盧植禮注曰：「如小樂正。」`本注曰：掌凡行禮及祭祀小事，緫署曹事。`漢舊儀曰：「丞舉廟中非法者。」`其署曹掾史，隨事為員，諸卿皆然。

太史令一人，六百石。本注曰：掌天時、星曆。凡歲將終，奏新年曆。凡國祭祀、喪、娶之事，掌奏良日及時節禁忌。凡國有瑞應、災異，掌記之。`漢官曰：「太史待詔三十七人，其六人治曆，三人龜卜，三人廬宅，四人日時，三人易筮，二人典禳，九人籍氏、許氏、典昌氏，各三人，嘉法、請雨、解事各二人，醫一人。」`丞一人。明堂及靈臺丞一人，二百石。本注曰：二丞，掌守明堂、靈臺。靈臺掌候日月星氣，皆屬太史。`漢官曰：「靈臺待詔四十一人，其十四人候星，二人候日，三人候風，十二人候氣，三人候晷景，七人候鍾律。一人舍人。」`

博士祭酒一人，六百石。本僕射，中興轉為祭酒。`胡廣曰：「官名祭酒，皆一位之元長者也。古禮，賔客得主人饌，則老者一人舉酒以祭於地，舊說以為示有先。」`博士十四人，比六百石。本注曰：易四，施、孟、梁丘、京氏。尚書三，歐陽、大小夏侯氏。詩三，魯、齊、韓氏。禮二，大小戴氏。春秋二，公羊嚴、顏氏。掌敎弟子。國有疑事，掌承問對。本四百石，宣帝增秩。`本紀桓帝延熹二年，置祕書監。`

太祝令一人，六百石。本注曰：凡國祭祀，掌讀祝，及迎送神。`漢舊儀曰：「廟祭，太祝令主席酒。」漢官曰：「員吏四十一人，其二人百石，二人斗食，二十二人佐，二人學事，四人守學事，九人有秩。百五十人祝人，宰二百四十二人，屠者六十人。」`丞一人。本注曰：掌祝小神事。

太宰令一人，六百石。本注曰：掌宰工鼎俎饌具之物。凡國祭祀，掌陳饌具。`漢官曰：「明堂丞一人，二百石。員吏四十二人，其二人百石，二人斗食，二十三人佐，九人有秩，二人學事，四人守學事。宰二四百四十二人，屠者七十三人，衞士一十五人。」`丞一人。

大予樂令一人，六百石。本注曰：掌伎樂。凡國祭祀，掌請奏樂，及大饗用樂，掌其陳序。`漢官曰：「員吏二十五人，其二人百石，二人斗食，七人佐，十人學事，四人守學事。樂人八佾舞三百八十人。」盧植禮注曰：「大予令如古大胥。漢大樂律，卑者之子不得舞宗廟之酎。除吏二千石到六百石，及關內侯到五大夫子，取適子高五尺已上，年十二到三十，顏色和，身體修治者，以為舞人。」`丞一人。`盧植禮注曰：「大樂丞如古小胥。」`

高廟令一人，六百石。本注曰：守廟，掌案行掃除。無丞。`漢官曰：「員吏四人，衞士一十五人。」`

世祖廟令一人，六百石。本注曰：如高廟。`漢官曰：「員吏六人，衞士二十人。」`

先帝陵，每陵園令各一人，六百石。本注曰：掌守陵園，案行掃除。丞及校長各一人。本注曰：校長，主兵戎盜賊事。`應劭曰漢官名秩曰：「丞皆選孝廉郎年少薄伐者，遷補府長史、都官令、候司、馬。」`

先帝陵，每陵食官令各一人，六百石。本注曰：掌望晦時節祭祀。`漢官曰：「每陵食監一人，秩六百石。監丞一人，三百石。中黃門八人，從官二人。」案：食監即是食官令號。`

　　右屬太常。本注曰：有祠祀令一人，後轉屬少府。有太卜令，六百石，後省并太史。中興以來，省前凡十官。`案前書，十官者，太宰、均官、都水、雍太祝、五畤各一尉也。東觀書曰：「章帝又置祀令、丞，延平元年省。」`

光祿勳，卿一人，中二千石。本注曰：掌宿衞宮殿門戶，典謁署郎更直執戟，宿衞門戶，考其德行而進退之。`胡廣曰：「勳猶閽也，易曰『為閽寺』。宦寺，主殿宮門戶之職。」`郊祀之事，掌三獻。`漢官曰：「員吏四十四人，其十人四科，三人百石，一人斗食，二人佐，六人騎吏，八人學事，十三人守學事，一人官醫。衞士八十一人。」`丞一人，比千石。

五官中郎將一人，比二千石。本注曰：主五官郎。`蔡質漢儀曰：「中郎解，其府對太學。」`五官中郎，比六百石。本注曰：無員。`郎年五十以屬五官，故曰六百石。`五官侍郎，比四百石。本注曰：無員。五官郎中，比三百石。本注曰：無員。凡郎官皆主更直執戟，宿衞諸殿門，出充車騎。唯議郎不在直中。`蔡質漢儀曰：「三署郎見光祿勳，執板拜；見五官左右將，執板不拜。於三公諸卿無敬。」`

左中郎將，比二千石。本注曰：主左署郎。`蔡質漢儀曰：「中郎解，其府次五官府。」`中郎，比六百石。侍郎，比四百石。郎中，比三百石。`三郎。`本注曰：皆無員。

右中郎將，比二千石。本注曰：主右署郎。中郎，比六百石。侍郎，比四百石。郎中，比三百石。本注曰：皆無員。`三郎，並無員。`

虎賁中郎將，比二千石。本注曰：主虎賁宿衞。`前書武帝置期門，平帝更名虎賁。蔡質漢儀曰：「主虎賁千五百人，無常員，多至千人。戴鶡冠，次右將府。」又虎賁舊作「虎奔」，言如虎之奔也，王莽以古有勇士孟賁，故名焉。孔安國曰「若虎賁獸」，言其甚猛。`左右僕射、左右陛長各一人，比六百石。本注曰：僕射，主虎賁郎習射。陛長，主直虎賁，朝會在殿中。`漢官曰：「陛長，墨綬銅印。」`虎賁中郎，比六百石。虎賁侍郎，比四百石。虎賁郎中，比三百石。`荀綽晉百官表注曰：「虎賁諸郎，皆父死子代，漢制也。」`節從虎賁，比二百石。`四郎。`本注曰：皆無員。掌宿衞侍從。自節從虎賁乆者轉遷，才能差高至中郎。

羽林中郎將，比二千石。本注曰：主羽林郎。`案：漢末又有四中郎將，皆帥師征伐，不知何時置。董卓為東中郎將，盧植為北中郎將，獻帝以曹植為南中郎將。`羽林郎，比三百石。本注曰：無員。掌宿衞侍從。常選漢陽、隴西、安定、北地、上郡、西河凡六郡良家補。本武帝以便馬從獵，還宿殿陛巖下室中，故號巖郎。`前書曰初置名建章營騎，後更名。出補三百石丞、尉。荀綽晉百官表注曰：「言其嚴厲整銳也。」案此則為巖郎，與志不同。蔡質漢儀曰：「羽林郎百二十八人，無常員，府次虎賁府。」`

羽林左監一人，六百石。本注曰：主羽林左騎。`漢官曰：「孝廉郎作，主羽林九百人。二監官屬史吏，皆自出羽林中，有材者作。」`丞一人。

羽林右監一人，六百石。本注曰：主羽林右騎。丞一人。

奉車都尉，比二千石。本注曰：無員。`漢官曰三人。`掌御乘輿車。

駙馬都尉，比二千石。本注曰：無員。`漢官曰五人。`掌駙馬。

騎都尉，比二千石。本注曰：無員。`漢官曰一十人。`本監羽林騎。

光祿大夫，比二千石。本注曰：無員。`漢官曰三人。`凡大夫、議郎皆掌顧問應對，無常事，唯詔令所使。凡諸國嗣之喪，則光祿大夫掌弔。

太中大夫，千石。本注曰：無員。`漢官曰：「二十人，秩比二千石。」`

中散大夫，六百石。本注曰：無員。`漢官曰：「三十人，秩比二千石。」`

諫議大夫，六百石。本注曰：無員。`胡廣曰：「光祿大夫，本為中大夫，武帝元狩五年置諫大夫為光祿大夫，世祖中興，以為諫議大夫。又有太中、中散大夫。此四等於古皆為天子之下大夫，視列國之上卿。」漢官曰三十人。`

議郎，六百石。本注曰：無員。`漢官曰：「五十人，無常員。」`

謁者僕射一人，比千石。本注曰：為謁者臺率，主謁者，天子出，奉引。古重習武，有主射以督錄之，故曰僕射。`蔡質漢儀曰：「見尚書令，對揖無敬。謁者見，執板拜之。」`常侍謁者五人，比六百石。本注曰：主殿上時節威儀。`漢官曰：「謁者三十人，其二人公府掾，六百石持使也。」`謁者三十人。其給事謁者，四百石。其灌謁者郎中，比三百石。本注曰：掌賔贊受事，及上章報問。將、大夫以下之喪，掌使弔。本員七十人，中興但三十人。`荀綽晉百官表注曰：「漢皆用孝廉年五十，威容嚴恪能賔者為之。明帝詔曰：『謁者乃堯之尊官，所以試舜賔于四門，四門穆穆者也。』昔燕太子使荊軻劫始皇，變起兩楹之閒，其後謁者持匕首刺腋，高祖偃武行文，故易之以板。」`初為灌謁者，滿歲為給事謁者。`蔡質漢儀曰：「出府丞、長史、陵令，皆選儀容端正，任奉使者。」`

　　右屬光祿勳。本注曰：職屬光祿者，自五官將至羽林右監，凡七署。自奉車都尉至謁者，以文屬焉。舊有左右曹，秩以二千石，上殿中，主受尚書奏事，平省之。世祖省，使小黃門郎受事，車駕出，給黃門郎兼。有請室令，車駕出，在前請所幸，徼車迎白，示重慎。中興但以郎兼，事訖罷，又省車、戶、騎凡三將，`如淳曰：「主車曰車郎，主戶衞曰戶郎。」`及羽林令。

衞尉，卿一人，中二千石。本注曰：掌宮門衞士，宮中徼循事。`漢官曰：「員吏四十一人，其九人四科，二人二百石，文學三人百石，十二人斗食，二人佐，十二人學事，一人官醫。衞士六十人。」`丞一人，比千石。

公車司馬令一人，六百石。本注曰：掌宮南闕門，凡吏民上章，四方貢獻，及徵詣公車者。`獻帝起居注曰：「建安八年，議郎衞林為公車司馬令，位隨將、大夫。舊公車令與都官、長史位從將、大夫，自林始。」`丞、尉各一人。本注曰：丞選曉諱，掌知非法。尉主闕門兵禁，戒非常。`胡廣曰：「諸門部各陳屯夾道，其旁當兵，以示威武，交戟，以遮妄出入者。」`

南宮衞士令一人，六百石。本注曰：掌南宮衞士。`漢官曰：「員吏九十五人，衞士五百三十七人。」`丞一人。

北宮衞士令一人，六百石，本注曰：掌北宮衞士。`漢官曰：「員吏七十二人，衞士四百七十一人。」`丞一人。

左右都候各一人，六百石。`周禮司寤氏有夜士，干寶注曰：「今都候之屬。」`本注曰：主劔戟士，徼循宮，及天子有所收考。`漢官曰：「右都候員吏二十二人，衞士四百一十六人。左都候員吏二十八人，衞士三百八十三人。」蔡質漢儀曰：「宮中諸有劾奏罪，左都候執戟戲車縛送付詔獄，在官大小各付所屬。以馬皮覆。見尚書令、尚書僕射、尚書皆執板拜，見丞、郎皆揖。」`丞各一人。

宮掖門，每門司馬一人，比千石。本注曰：南宮南屯司馬，主平城門；`漢官曰：「員吏九人，衞士百二人。」古今注曰建武十三年九月，初開此門。`宮門蒼龍司馬，主東門；`案雒陽宮門名為蒼龍闕門。漢官曰：「員吏六人，衞士四十人。」`玄武司馬，主玄武門；`漢官曰：「員吏二人，衞士三十八人。」`北屯司馬，主北門；`漢官曰：「員吏二人，衞士三十八人。」`北宮朱爵司馬，主南掖門；`漢官曰：「員吏四人，衞士百二十四人。」古今注曰：「永平二年十一月，初作北宮朱爵南司馬門。」`東明司馬，主東門；`漢官曰：「員吏十三人，衞士百八十人。」`朔平司馬，主北門：`漢官曰：「員吏五人，衞士百一十七人。」`凡七門。`漢官曰：「凡員吏皆隊長佐。」`凡居宮中者，皆有口籍於門之所屬。宮名兩字為鐵印文符，案省符乃內之。`胡廣曰：「符用木，長尺二寸，鐵印以符之。」`若外人以事當入，本宮長史為封棨傳；其有官位，出入令御者言其官。

　　右屬衞尉。本注曰：中興省旅賁令，衞士一人丞。`漢官目錄曰：「右三卿，太尉所部。」`

太僕，卿一人，中二千石。本注曰：掌車馬。天子每出，奏駕上鹵簿用；大駕則執馭。`漢官曰：「員吏七十人，其七人四科，一人二百石，文學八人百石，六人斗食，七人佐，六人騎吏，三人假佐，三十一人學事，一人官醫。」`丞一人，比千石。

考工令一人，六百石。本注曰：主作兵器弓弩刀鎧之屬，成則傳執金吾入武庫，及主織綬諸雜工。`漢官曰：「員吏百九人。」`左右丞各一人。

車府令一人，六百石。本注曰：主乘輿諸車。`漢官曰：「員吏二十四人。」`丞一人。

未央廄令一人，六百石。本注曰：主乘輿及廄中諸馬。`漢官曰：「員吏七十人，卒騶二十人。」`長樂廄丞一人。`漢官曰：「員吏十五人，率騶二十人。苜蓿菀官田所一人守之。」`

　　右屬太僕。本注曰：舊有六廄，皆六百石令，`前書曰，有大廄、未央、家馬三令，各五丞一尉。又車府、路軨、騎馬、駿馬四令丞。晉灼曰：「六廄名也，主馬萬匹。」`中興省約，但置一廄。後置左駿令、廄，別主乘輿御馬，後或并省。又有牧師菀，皆令官，主養馬，分在河西六郡界中，中興皆省，唯漢陽有流馬菀，但以羽林郎監領。`古今注曰：「漢安元年七月，置承華廄令，秩六百石。」`

廷尉，卿一人，中二千石。`　應劭曰：「兵獄同制，故稱廷尉。」`本注曰：掌平獄，奏當所應。凡郡國讞疑罪，皆處當以報。`胡廣曰：「讞，質也。」漢官曰：「員吏百四十人，其十一人四科，十六人二百石廷吏，文學十六人百石，十三人獄史，二十七人佐，二十六人騎吏，三十人假佐，一人官醫。」`正、左監各一人。`前漢有左右監平，世祖省右而猶曰左。`左平一人，六百石。本注曰：掌平決詔獄。

　　右屬廷尉。本注曰：孝武帝以下，置中都官獄二十六所，各令長名世祖中興皆省，唯廷尉及雒陽有詔獄。`蔡質漢儀曰：「正月旦，石官朝賀，光祿勳劉嘉、廷尉趙世各辭不能朝，高賜舉奏：『皆以被病篤困，空文武之位，闕上卿之贊，旣無忠信斷金之用，而有敗禮傷化之尤，不謹不敬！請廷尉治嘉罪，河南尹治世罪。』議以世掌廷尉，故轉屬他官。」`

大鴻臚，卿一人，中二千石。`　周禮「象胥」，干寶注曰今鴻臚。`本注曰：掌諸侯及四方歸義蠻夷。其郊廟行禮，贊導，請行事，旣可，以命羣司。諸王入朝，當郊迎，典其禮儀。及郡國上計，匡四方來，亦屬焉。`漢官曰：「員吏五十五人，其六人四科，二人二百石，文學六人百石，一人斗食，十四人佐，六人騎吏，十五人學事，五人官醫。」永元十年，大匠應順上言：「百郡計吏，觀國之光，而舍逆旅，崎嶇私館，直裝衣物，敝朽暴露，朝會邈遠，事不肅給。昔晉，霸國盟主耳，舍諸侯於隷人，子產以為大譏。況今四海之大，而可無乎？」和帝嘉納其言，即創業焉。`皇子拜王，贊授印綬。及拜諸侯、諸侯嗣子及四方夷狄封者，臺下鴻臚召拜之。王薨則使弔之，及拜王嗣。丞一人，比千石。

大行令一人，六百石。本注曰：主諸郎。`漢官曰：「員吏四十人。」`丞一人。

治禮郎四十七人。`漢官曰：「其四人四科，五人二百石，文學五人百石，九人斗食，六人佐，六人學事，十二人守學事。」東觀書曰：「主齋祠儐贊九賔。又有公室，主調中都官斗食以下，功次相補。」案盧植禮注曰：「大行郎亦如謁者，兼舉形貌。」`

　　右屬大鴻臚。本注曰：承秦有典屬國，別主四方夷狄朝貢侍子，成帝時省并大鴻臚。中興省驛官、別火二令、丞，`如淳曰：「漢儀注：『別火，獄令官，主治改火事。』」`及郡邸長、丞，但令郎治郡邸。`漢官目錄曰：「右三官，司徒所部。」`

* * *

