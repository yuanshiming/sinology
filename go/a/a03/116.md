

##### 後漢書
	`志第二十六 ‧ 百官三`

* * *

宗正　大司農　少府

宗正，卿一人，中二千石。本注曰：掌序錄王國嫡庶之次，及諸宗室親屬遠近，郡國歲因計上宗室名籍。若有犯法當髡以上，先上諸宗正，宗正以聞，乃報決。`胡廣曰：「又歲一治諸王世譜差序秩第。」漢官曰：「員吏四十一人，其六人四科，一人二百石，四人百石，三人佐，六人騎吏，二人法家，十八人學事，一人官醫。」`丞一人，比千石。

諸公主，每主家令一人，六百石。丞一人，三百石。本注曰：其餘屬吏增減無常。`漢官曰：「主簿一人，秩六百石。僕一人，秩六百石。私府長一人，秩六百石。家丞一人，三百石。直吏三人，從官二人。」東觀書曰：「其主薨無子，置傅一人守其家。」`

　　右屬宗正。本注曰：中興省都司空令、丞。`如淳曰：「主罪人。」`

大司農，卿一人，中二千石。本注曰：掌諸錢穀金帛諸貨幣。郡國四時上月旦見錢穀簿，其逋未畢，各具別之。邊郡諸官請調度者，皆為報給，損多益寡，取相給足。`漢官曰：「員吏百六十四人，其十八人四科，九人斗食，十六人二百石，文學二十人百石，二十五人佐，七十五人學事，一人官醫。」`丞一人，比千石。部丞一人，六百石。本注曰：部丞主帑藏。`古今注曰「建初七年七月，為大司農置丞一人，秩千石，別主帑藏」，則部丞應是而秩不同。應劭漢官秩亦云二千石。`

太倉令一人，六百石。本注曰：主受郡國傳漕穀。`漢官曰：「員吏九十九人。」`丞一人。

平準令一人，六百石。本注曰：掌知物賈，主練染，作采色。`漢官曰：「員吏百九十人。」`丞一人。

導官令一人，六百石。本注曰：主舂御米，及作乾糒。導，擇也。`漢官曰：「晨吏百一十二人。」`丞一人。

　　右屬大司農。本注曰：郡國鹽官、鐵官本屬司農，中興皆屬郡縣。`魏志曰：「曹公置典農中郎將，秩二千石。典農都尉，秩六百石，或四百石。典農校尉，秩比二千石。所主如中郎。部分別而少，為校尉丞。」`又有廩犧令，六百石，掌祭祀犧牲鴈鶩之屬。`漢官曰：「丞一人，三百石。員吏四十人，其十一人斗食，十七人佐，七人學事，五人守學事，皆河南屬縣給吏者。」`及雒陽巿長、`漢官曰：「巿長一人，秩四百石。丞一人，二百石，明法補。員吏三十六人，十三人百石嗇夫，十一人斗食，十二人佐。又有楫櫂丞，三百石，別治中水官，主水渠，在馬巿東，有員吏六人。」`滎陽敖倉官，中興皆屬河南尹。餘均輸等皆省。`均輸者，前書孟康注曰：「謂諸當所有輸於官者，皆令輸其土地所饒，平其所在時賈，官更於他處貨之。輸者旣便，而官有利。」鹽鐵論：「大夫曰：『往者郡國諸侯，各以其物貢輸，往來煩雜，物多苦惡，或不償其費，故郡置輸官以相給運，而便遠方之貢，故曰均輸。開委府于京師，以籠貨物，賤則買，貴則賣，是以縣官不失實，商賈無所利，故曰平準。準平則民不失職，均輸則民不劬勞，故平準、均輸，所以平萬物而便百姓也。』文學曰：『古之賦稅於民也，因其所工，不求所拙。農人納其穫，工女效其織。今釋其所有，責其所無，百姓賤買貨物以便上求。閒者郡國或令民作布絮，吏留難與之為巿。吏之所入非獨齊、陶之縑，蜀、漢之布也，亦民閒之所為耳。行姦賣平，農民重苦，必苦女工繭稅，未見輸之均也。縣官猥發，闔門擅巿，即萬民並收。並收則物騰躍，騰躍則商賈利。自巿則吏容姦，豪吏富商，積貨儲物，以待其急，輕賈姦吏，收以取貴，未見準之平也。蓋古之均輸，所以齊勞逸而便貢輸，非以為利而賈萬物也。』」王隆小學漢官篇曰：「調均報度，輸漕委輸。」胡廣注曰：「邊郡諸官請調者，皆為調均報給之也。以水通輸曰漕。委，積也。郡國所積聚金帛貨賄，隨時輸送諸司農，曰委輸，以供國用。」前書又有都內籍田令、丞，斡官、鐵巿兩長、丞，郡國諸倉農監六十五官長、丞，皆屬之。`

少府，卿一人，中二千石。本注曰：掌中服御諸物，衣服寶貨珍膳之屬。`漢官曰：「員吏三十四人，其一人四科，一人二百石，五人百石，四人斗食，三人佐，六人騎吏，十三人學事，一人官醫。少者小也，小故稱少府。王者以租稅為公用，山澤陂池之稅以供王之私用。古皆作小府」。漢官儀曰：「田租、芻稿以給經用，凶年，山澤魚鹽巿稅少府以給私用也。」`丞一人，比千石。

太醫令一人，六百石。本注曰：掌諸醫。`漢官曰：「員醫二百九十三人，員吏十九人。」`藥丞、方丞各一人。本注曰：藥丞主藥。方丞主藥方。

太官令一人，六百石。本注曰：掌御飲食。`漢官曰：「員吏六十九人，衞士三十八人。」荀綽晉百官表注曰「漢制，太官令秩千石。丞四人，秩四百石」，不與志同。`左丞、甘丞、湯官丞、果丞各一人。本注曰：左丞主飲食。甘丞主膳具。湯官丞主酒。果丞主果。`荀綽云：「甘丞掌諸甘肥。果丞別在外諸果菜茹。」`

守宮令一人，六百石。本注曰：主御紙筆墨，及尚書財用諸物及封泥。`漢官曰：「員吏六十九人。」`丞一人。`漢官曰：「外官丞二百石，公府吏府也。」`

上林苑令一人，六百石。本注曰：主苑中禽獸。頗有民居，皆主之。捕得其獸送太官。`　漢官曰：「員吏五十八人。」案桓帝又置鴻德苑令。`丞、尉各一人。

侍中，比二千石。`漢官秩云千石。周禮「太僕」，干寶注曰：「若漢侍中。」`本注曰：無員。掌侍左右，贊導衆事，顧問應對。法駕出，則多識者一人參乘，餘皆騎在乘輿車後。本有僕射一人，中興轉為祭酒，或置或否。`　蔡質漢儀曰：「侍中、常伯，選舊儒高德，博學淵懿。仰占俯視，切問近對，喻旨公卿，上殿稱制，參乘佩璽秉劔。員本八人，陪見舊在尚書令、僕射下，尚書上；今官出入禁中，更在尚書下。司隷校尉見侍中，執板揖，河南尹亦如之。又侍中舊與中官俱止禁中，武帝時，侍中莽何羅挾刃謀逆，由是侍中出禁外，有事乃入，畢即出。王莽秉政，侍中復入，與中官共止。章帝元和中，侍中郭舉與後宮通，拔佩刀驚上，舉伏誅，侍中由是復出外。」`

中常侍，千石。本注曰：宦者，無員。後增秩比二千石。掌侍左右，從入內宮，贊導內衆事，顧問應對給事。

黃門侍郎，六百石。本注曰：無員。掌侍從左右，給事中，關通中外。及諸王朝見於殿上，引王就坐。`漢舊儀曰：「黃門郎屬黃門令，日暮入對青棄門拜，名曰夕郎。」宮閣簿青棄門在南宮。衞權注吳都賦曰：「青棄，戶邊青鏤也。一曰天子門內有眉，格再重，裏青畫曰棄。」獻帝起居注曰：「帝初即位，初置侍中、給事黃門侍郎，員各六人，出入禁中，近侍帷幄，省尚書事。改給事黃門侍郎為侍中侍郎，去給事黃門之號，旋復復故。舊侍中、黃門侍郎以在中宮者，不與近密交政。誅黃門後，侍中、侍郎出入禁闈，機事頗露，由是王允乃奏比尚書，不得出入，不通賔客，自此始也。」又曰：「諸奄人官，悉以議郎、郎中稱，秩如故。諸署令兩梁冠，陛殿上，得召都官從事已下。」`

小黃門，六百石。本注曰：宦者，無員。掌侍左右，受尚書事。上在內宮，關通中外，及中宮已下衆事。諸公主及王太妃等有疾苦，則使問之。

黃門令一人，六百石。`董巴曰：「禁門曰黃闥，以中人主之，故號曰黃門令。」`本注曰：宦者。主省中諸宦者。`漢官曰：「員吏十八人。」`丞、從丞各一人。本注曰：宦者。從丞主出入從。

黃門署長、畫室署長、玉堂署長各一人。丙署長七人。皆四百石，黃綬。本注曰：宦者。各主中宮別處。

中黃門宂從僕射一人，六百石。本注曰：宦者。主中黃門宂從。居則宿衞，直守門戶；出則騎從，夾乘輿車。

中黃門，比百石。本注曰：宦者，無員。後增比三百石。掌給事禁中。

掖庭令一人，六百石。本注曰：宦者。掌後宮貴人采女事。`漢官曰：「吏從官百六十七人，待詔五人，員吏十人。」`左右丞、暴室丞各一人。本注曰：宦者。暴室丞主中婦人疾病者，就此室治；其皇后、貴人有罪，亦就此室。

永巷令一人，六百石。本注曰：宦者。典官婢侍使。`漢官曰：「員吏六人，吏從官三十四人。」`丞一人。本注曰：宦者。`漢官曰：「右丞一人，暴室一人。」`

御府令一人，六百石。本注曰：宦者。典官婢作中衣服及補浣之屬。`漢官曰：「員吏七人，吏從官三十人。」`丞、織室丞各一人。本注曰：宦者。`漢官曰：「右丞一人。」`

祠祀令一人，六百石。本注曰：典中諸小祠祀。`漢官曰：「從官吏八人，騶僕射一人，家巫八人。」`丞一人。本注曰：宦者。

鉤盾令一人，六百石。本注曰：宦者。典諸近池苑囿遊觀之處。`漢官曰：「吏從官四十人，員吏四十八人。」`丞、永安丞各一人，三百石。本注曰：宦者。永安，北宮東北別小宮名，有園觀。苑中丞、果丞、鴻池丞、南園丞各一人，二百石。本注曰：苑中丞主苑中離宮。果丞主果園。鴻池，池名，在雒陽東二十里。南園在雒水南。`漢官曰：「又有署一人，胡熟監一人。」案本紀，桓帝又置顯陽苑丞。`濯龍監、`應劭漢官秩曰：「秩六百石。」`直里監各一人，四百石。本注曰：濯龍亦園名，近北宮。直里亦園名也，在雒陽城西南角。

中藏府令一人，六百石。本注曰：掌中幣帛金銀諸貨物。`漢官曰：「員吏十三人，吏從官六人。」`丞一人。

內者令一人，六百石。本注曰：掌宮中布張諸褻物。`漢官曰：「從官錄事一人，員吏十九人。」`左右丞各一人。

尚方令一人，六百石。本注曰：掌上手工作御刀劔諸好器物。`漢官曰：「員吏十三人，吏從官六人。」`丞一人。

尚書令一人，千石。本注曰：承秦所置，`荀綽晉百官表注曰：「唐、虞官也。詩云『仲山甫王之喉舌』，蓋謂此人。」`武帝用宦者，更為中書謁者令，成帝用士人，復故。掌凡選署及奏下尚書曹文書衆事。`蔡質漢儀曰：「故公為之者，朝會下陛奏事，增秩二千石，故自佩銅印墨綬。」`

尚書僕射一人，六百石。本注曰：署尚書事，令不在則奏下衆事。`蔡質漢儀曰：「僕射主封門，掌授廩假錢穀。凡三公、列卿、將、大夫、五營校尉行復道中，遇尚書僕射、左右丞郎、御史中丞、侍御史，皆避車豫相迴避。衞士傳不得迕臺官，臺官過後乃得去。」臣昭案：獻帝分置左、右僕射，建安四年以榮邵為尚書左僕射是也。獻帝起居注曰：「邵卒官，贈執金吾。」`

尚書六人，六百石。本注曰：成帝初置尚書四人，`韋昭曰：「尚，奉也。」`分為四曹：`漢舊儀曰：「初置五曹，有三公曹，主斷獄。」蔡質漢儀曰：「典天下歲盡集課事。三公尚書二人，典三公文書。吏曹尚書典選舉齋祀，屬三公曹。靈帝末，梁鵠為選部尚書。」`常侍曹尚書主公卿事；`蔡質漢儀曰：「主常侍黃門御史事，世祖改曰吏曹。」`二千石曹尚書主郡國二千石事；`漢舊儀曰：「亦云主刺史。」蔡質漢儀曰：「掌中都官水火、盜賊、辭訟、罪眚。」`民曹尚書主凡吏上書事；`蔡質漢舊儀曰：「典繕治功作，監池、苑、囿、盜賊事。」`客曹尚書主外國夷狄事。`尚書：「龍作納言，出入帝命。」應劭曰：「今尚書官，王之喉舌。」`世祖承遵，後分二千石曹，又分客曹為南主客曹、北主客曹，`蔡質漢儀曰：「天子出獵，駕，御府曹郎屬之。」`凡六曹。`周禮天官有司會，鄭玄曰「若今尚書」。`左右丞各一人，四百石。本注曰：掌錄文書期會。左丞主吏民章報及騶伯史。`蔡質漢儀曰：「總典臺中綱紀，無所不統。」`右丞假署印綬，及紙筆墨諸財用庫藏。`蔡質漢儀曰：「右丞與僕射對掌授廩假錢穀，與左丞無所不統。凡中宮漏夜盡，鼓鳴則起，鍾鳴則息。衞士甲乙徼相傳，甲夜畢，傳乙夜，相傳盡五更。衞士傳言五更，未明三刻後，雞鳴，衞士踵丞郎趨嚴上臺，不畜宮中雞，汝南出雞鳴，衞士候朱爵門外，專傳雞鳴於宮中。」應劭曰：「楚歌，今雞鳴歌也。」晉太康地道記曰：「後漢固始、鮦陽、公安、細陽四縣衞士，習此曲於闕下歌之，今雞鳴是也。」`侍郎三十六人，四百石。本注曰：一曹有六人，主作文書起草。`蔡質漢儀曰：「尚書郎初從三署詣臺試，初上臺稱守尚書郎，中歲滿稱尚書郎，三年稱侍郎。客曹郎主治羌胡事，劇遷二千石或刺史，其公遷為縣令，秩滿自占縣去，詔書賜錢三萬與三臺祖餞，餘官則否。治嚴一月，準謁公卿陵廟乃發。御史中丞遇尚書丞、郎，避車執板住揖，丞、郎坐車舉手禮之，車過遠乃去。尚書言左右丞，敢告知如詔書律令。郎見左右丞，對揖無敬，稱曰左右君。丞、郎見尚書，執板對揖，稱曰明時。見令、僕射，執板拜，朝賀對揖。」`令史十八人，二百石。本注曰：曹有三，主書。後增劇曹三人，合二十一人。`古今注曰：「永元三年七月，增尚書令史員。功滿未甞犯禁者，以補小縣，墨綬。」蔡質曰：「皆選蘭臺、符節上稱簡精練有吏能為之。」決錄注曰：「故事尚書郎以令史乆缺補之，世祖始改用孝廉為郎，以孝廉丁邯補焉。邯稱病不就。詔問：『實病？羞為郎乎？』對曰：『臣實不病，恥以孝廉為令史職耳！』世祖怒曰：『虎賁滅頭杖之數十。』詔曰：『欲為郎不？』邯曰：『能殺臣者陛下，不能為郎者臣。』中詔遣出，竟不為郎。邯字叔春，京兆陽陵人也。有高節，正直不撓，後拜汾陰令，治有名跡，遷漢中太守。妻弟為公孫述將，收妻送南鄭獄，免冠徒跣自陳。詔曰：『漢中太守妻乃繫南鄭獄，誰當搔其背垢者？懸牛頭，賣馬脯，盜跖行，孔子語。以邯服罪，且邯一妻，冠履勿謝。』治有異，卒於官。」`

符節令一人，六百石。本注曰：為符節臺率，主符節事。凡遣使掌授節。尚符璽郎中四人。本注曰：舊二人在中，主璽及虎符、竹符之半者。`漢官曰：「當得明法律郎。」周禮掌節有虎節、龍節，皆金也。干寶注曰：「漢之銅虎符，則其制也。」周禮又曰：「以英蕩輔之。」干寶曰：「英，刻書也。蕩，竹箭也。刻而書其所使之事，以助三節之信，則漢之竹使符者，亦取則於故事也。」`符節令史，二百石。本注曰：掌書。`魏氏春秋曰：「中平六年，始復節上赤葆。」`

御史中丞一人，千石。本注曰：御史大夫之丞也。舊別監御史在殿中，密舉非法。`周禮：「小宰掌建邦之宮刑，以主治王宮之政令。」干寶注曰：「若御史中丞。」`及御史大夫轉為司空，因別留中，為御史臺率，`風俗通曰：「尚書、御史臺，皆以官蒼頭為吏，主賦舍，凡守其門戶。」蔡質漢儀曰：「丞，故二千石為之，或選侍御史高第，執憲中司，朝會獨坐，內掌蘭臺，督諸州刺史，糾察百寮，出為二千石。」魏志曰：「建安置御史大夫，不領中丞，置長史一人。」`後又屬少府。治書侍御史二人，六百石。本注曰：掌選明法律者為之。凡天下諸讞疑事，掌以法律當其是非。`蔡質漢儀曰：「選御史高第補之。」胡廣曰：「孝宣感路溫舒言，秋季後請讞。時帝幸宣室，齋居而決事，令侍御史二人治書，御史起此。後因別置，冠法冠，秩百石，有印綬，與符節郎共平廷尉奏事，罪當輕重。」荀綽晉百官表注曰：「惠帝以後，無所平治，備位而已。」`侍御史十五人，六百石。本注曰：掌察舉非法，受公卿羣吏奏事，有違失舉劾之。凡郊廟之祠及大朝會、大封拜，則二人監威儀，有違失則劾奏。`蔡質漢儀曰：「其二人者更直。執法省中者，皆糾察百官，督州郡。公法府掾屬高第補之。初稱守，滿歲拜真，出治劇為刺史、二千石，平遷補令。見中丞，執板揖。」`蘭臺令史，六百石。本注曰：掌奏及印工文書。

　　右屬少府。本注曰：職屬少府者，自太醫、上林凡四官。自侍中至御史，皆以文屬焉。承秦，凡山澤陂池之稅，名曰禁錢，屬少府。世祖改屬司農，考工轉屬太僕，都水屬郡國。孝武帝初置水衡都尉，秩比二千石，別主上林菀有離宮燕休之處，世祖省之，并其職於少府。每立秋貙劉之日，輒暫置水衡都尉，事訖乃罷之。少府本六丞，省五。又省湯官、織室令，置丞。又省上林十池監，胞人長丞，宦者、昆臺、`昆臺本名甘泉居室，武帝改。`佽飛三令，`佽飛本名左弋，武帝改。`二十一丞。又省水衡屬官令、長、丞、尉二十餘人。章和以下，中官稍廣，加甞藥、太官、御者、鉤盾、尚方、考工、別作監，皆六百石，宦者為之，轉為兼副，或省，故錄本官。`蔡質漢儀曰：「少府符著出見都官從事，持板。都官從事入少府見符著，持板。」漢官目錄曰：「右三卿，司空所部。」`

* * *

