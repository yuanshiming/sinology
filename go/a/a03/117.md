 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 後漢書
　　
	`志第二十七 ‧ 百官四`   

* * *

執金吾　太子太傅　大長秋　太子少傅　將作大匠　城門校尉　北軍中候　司隷校尉

執金吾一人，中二千石。`漢官秩云比二千石。`本注曰：掌宮外戒司非常水火之事。`胡廣曰：「衞尉巡行宮中，則金吾徼於外，相為表裏，以擒姦討猾。」`月三繞行宮外，及主兵器。吾猶禦也。`應劭曰：「執金革以禦非常。」漢官曰：「員吏二十九人，其十人四科，一人二百石，文學三人百石，二人斗食，十三人佐學事，主緹騎。」`丞一人，比千石。`漢官秩云六百石。`緹騎二百人。本注曰：無秩，比吏食奉。`漢官曰：「執金吾緹騎二百人，持戟五百二十人，輿服導從，光滿道路，羣僚之中，斯最壯矣。世祖歎曰；『仕宦當作執金吾。』」`

武庫令一人，六百石。本注曰：主兵器。丞一人。

　　右屬執金吾。本注曰：本有式道、左右中候三人，六百石。車駕出，掌在前清道，還持麾至宮門，宮門乃開。中興但一人，又不常置，每出，以郎兼式道候，事已罷，不復屬執金吾。又省中壘、寺互、都舩令、丞、尉及左右京輔都尉。

太子太傅一人，中二千石。本注曰：職掌輔導太子。禮如師，不領官屬。`荀綽晉百官表注曰：「唐、虞官。」`

太長秋一人，二千石。本注曰：承秦將行，宦者。景帝更為大長秋，或用士人。中興常用宦者，職掌奉宣中宮命。凡給賜宗親，及宗親當謁見者關通之，中宮出則從。`張晏曰：「皇后卿。」`丞一人，六百石。本注曰：宦者。

中宮僕一人，千石。本注曰：宦者。主馭。本注曰：太僕，秩二千石，中興省「太」，減秩千石，以屬長秋。

中宮謁者令一人，六百石。本注曰：宦者。中宮謁者三人，四百石。本注曰：宦者。主報中章。

中宮尚書五人，六百石。本注曰：宦者。主中文書。

中宮私府令一人，六百石。本注曰：宦者。主中藏幣帛諸物，裁衣被補浣者皆主之。`丁孚漢儀曰：「中宮藏府令，秩千石，儀比御府令。」`丞一人。本注曰：宦者。

中宮永巷令一人，六百石。本注曰：宦者。主宮人。丞一人。本注曰：宦者。

中宮黃門宂從僕射一人，六百石。本注曰：宦者。主中黃門宂從。`丁孚漢儀曰：「給事中宮侍郎六人，比尚書郎，宦者為之。給事黃門四人，比黃門侍郎。給事羽林郎一人，比羽林將虎賁官騎下。」`

中宮署令一人，六百石。本注曰：宦者。主中宮請署天子數。女騎六人，丞、復道丞各一人。本注曰：宦者。復道丞主中閣道。

中宮藥長一人，四百石。本注曰：宦者。

　　右屬大長秋。本注曰：承秦，有詹事一人，位在長秋上，亦宦者，主中諸官。成帝省之，以其職并長秋。是後皇后當法駕出，則中謁、中宦者職吏權兼詹事奉引，訖罷。宦者誅後，尚書選兼職吏一人奉引云。其中長信、長樂宮者，置少府一人，職如長秋，及餘吏皆以宮名為號，員數秩次如中宮。`長樂五官史，朱瑀之類是也。`本注曰：帝祖母稱長信宮，故有長信少府，長樂少府，位在長秋上，及職吏皆宦者，秩次如中宮。長樂又有衞尉，僕為太僕，皆二千石，在少府上。`丁孚漢儀曰：「丞，六百石。」`其崩則省，不常置。

太子少傅，二千石。本注曰：亦以輔導為職，悉主太子官屬。`漢官曰：「員吏十二人。」`

太子率更令一人，千石。本注曰：主庶子、舍人更直，職似光祿。

太子庶子，四百石。本注曰：無員，如三署中郎。

太子舍人，二百石。本注曰：無員，更直宿衞，如三署郎中。`漢官曰：「十三人，選良家子孫。」`

太子家令一人，千石。本注曰：主倉穀飲食，職似司農、少府。

太子倉令一人，六百石。本注曰：主倉穀。

太子食官令一人，六百石。本注曰：主飲食。

太子僕一人，千石。本注曰：主車馬，職如太僕。

太子廄長一人，四百石。本注曰：主車馬。

太子門大夫，六百石。`漢官曰：「門大夫二人，選四府掾屬。」`本注曰：舊注云職比郎將。舊有左右戶將，別主左右戶直郎，建武以來省之。

太子中庶子，六百石。本注曰：員五人，職如侍中。

太子洗馬，比六百石。本注曰：舊注云員十六人，職如謁者。太子出，則當直者在前導威儀。`漢官曰：「選郎中補也。」`

太子中盾一人，四百石。本注曰：主周衞徼循。

太子衞率一人，四百石。本注曰：主門衞士。

　　右屬太子少傅。本注曰：凡初即位，未有太子，官屬皆罷，唯舍人不省，領屬少府。

將作大匠一人，二千石。`蔡質漢儀曰：「位次河南尹，光武中元二年省，謁者領之，章帝建初元年復置。」`本注曰：承秦，曰將作少府，景帝改為將作大匠。掌修作宗廟、路寢、宮室、陵園木土之功，并樹桐梓之類列于道側。`漢官篇曰「樹栗、漆、梓、桐」，胡廣曰：「古者列樹以表道，並以為林囿。四者皆木名，治宮室並主之。」毛詩傳曰：「椅，梓屬也。」陸璣草木疏曰：「梓實桐皮曰椅，今人云梧桐是也。梓，今人所謂梓楸者是也。」`丞一人，六百石。

左校令一人，六百石。本注曰：掌左工徒。丞一人。`安帝復也。`

右校令一人，六百石。本注曰：掌右工徒。丞一人。`安帝復也。`

　　右屬將作大匠。`前書曰屬官又有左、右中候，石庫、東園主章、左右前後中校七令丞，成帝省。`

城門校尉一人，比二千石。本注曰：掌雒陽城門十二所。`周禮：「司門。」干寶注曰：「如今校尉。」`

司馬一人，千石。本注曰：主兵。城門每門候一人，`周禮每門下士二人。干寶曰：「如今門候。」`六百石。`蔡質漢儀曰：「門候見校尉，執板不拜。」`本注曰：雒陽城十二門，其正南一門曰平城門，`漢官秩曰：「平城門為宮門，不置候，置屯司馬，秩千石。」李尤銘曰：「平城司午，厥位處中。」古今注曰：「建武十四年九月開平城門。」`北宮門，屬衞尉。其餘上西門，`應劭漢官曰：「上西所以不純白者，漢家初成，故丹漆鏤之。」李尤銘曰：「上西在季，位月惟戌。」`雍門，`銘曰：「雍門處中，位月在酉。」`廣陽門，`銘曰：「廣陽位孟，厥月在申。」`津門，`銘曰：「津名自定，位季月未。」`小菀門，開陽門，`應劭漢官曰：「開陽門始成未有名，宿昔有一柱來在樓上，琅邪開陽縣上言，縣南城門一柱飛去。光武皇帝使來識視，悵然，遂堅縛之，刻記其年月，因以名焉。」銘曰：「開陽在孟，位月惟巳。」`秏門，`銘曰：「秏門值季，月位在辰。」`中東門，`銘曰：「中東處仲，月位當卯。」`上東門，`銘曰：「上東少陽，厥位在寅。」`穀門，`銘曰：「穀門北中，位當于子。」`夏門，`銘曰：「夏門值孟，位月在亥。」`凡十二門。`蔡質漢儀曰：「雒陽二十四街，街一亭；十二城門，門一亭。」`

　　右屬城門校尉。

北軍中候一人，六百石。本注曰：掌監五營。`漢官曰：「員吏七人，候自得辟召，通大鴻臚一人，斗食。」`

屯騎校尉一人，比二千石。本注曰：掌宿衞兵。`漢官曰：「員吏百二十八人，領士七百人。」`司馬一人，千石。`蔡質漢儀曰：「五營司馬見校尉，執板不拜。」`

越騎校尉一人，比二千石。`如淳曰：「越人內附以為騎也。」晉灼曰：「取其才力超越也。」案紀，光武改青巾左校尉為越騎校尉。臣昭曰：越人非善騎所出，晉灼為允。`本注曰：掌宿衞兵。`蔡質漢儀亦曰掌越騎。漢官曰：「員吏百二十七人，領士七百人。」`司馬一人，千石。

步兵校尉一人，比二千石。`初置掌上林菀門屯兵，見前書。`本注曰：掌宿衞兵。`漢官曰：「員吏七十三人，領士七百人。」`司馬一人，千石。

長水校尉一人，比二千石。`如淳曰：「長水，胡名也。」韋昭曰：「長水校尉典胡騎，廄近長水，故以為名。」長水蓋關中小水名。`本注曰：掌宿衞兵。`蔡質漢儀曰：「主長水、宣曲胡騎。」漢官曰：「員吏百五十七人，烏桓胡騎七百三十六人。」`司馬、胡騎司馬各一人，千石。本注曰：掌宿衞，主烏桓騎。

射聲校尉一人，比二千石。`服虔曰：「工射也。冥寞中聞聲則射中之，故以為名。」`本注曰：掌宿衞兵。`蔡質漢儀曰：「掌待詔射聲士。」漢官曰：「員吏百二十九人，領士七百人。」`司馬一人，千石。

　　右屬北軍中候。本注曰：舊有中壘校尉，領北軍營壘之事。有胡騎、虎賁校尉，皆武帝置。中興省中壘，但置中候，以監五營。胡騎并長水。虎賁主輕車，并射聲。`案大駕鹵簿，五校在前，各有鼓吹一部。`

　　凡中二千石，丞比千石。真二千石，丞、長史六百石。比二千石，丞比六百石。令、相千石，丞、尉四百石；其六百石，丞、尉三百石。長、相四百石及三百石，丞、尉皆二百石。諸侯、公主家丞，秩皆比百石。諸邊鄣塞尉、諸陵校尉長，皆二百石。有常例者不署秩。

司隷校尉一人，比二千石。`蔡質漢儀曰：「職在典京師，外部諸郡，無所不糾。封侯、外戚、三公以下，無尊卑。入宮，開中道稱使者。每會，後到先去。」`本注曰：孝武帝初置，`荀綽晉百官表注曰：「司隷校尉，周官也。征和中，陽石公主巫蠱之獄起，乃依周置司隷。」臣昭曰：周無司隷，豈即司寇乎？`持節，掌察舉百官以下，及京師近郡犯法者。`前書曰：「置從中都官徒千二百人，捕巫蠱，督大姦猾，後罷其兵。」`元帝去節，成帝省，建武中復置，并領一州。`蔡質漢儀曰：「司隷詣臺廷議，處九卿上，朝賀處公卿下陪卿上。初除，謁大將軍、三公，通謁持板揖。公儀、朝賀無敬。臺召入宮對。見尚書持板，朝賀揖。」`從事史十二人。本注曰：都官從事，主察舉百官犯法者。`蔡質漢儀曰：「都官主雒陽百官朝會，與三府掾同。」博物記曰：「中興以來，都官從事多出之河內，掊擊貴戚。」`功曹從事，主州選署及衆事。別駕從事，校尉行部則奉引，錄衆事。簿曹從事，主財穀簿書。其有軍事，則置兵曹從事，主兵事。其餘部郡國從事，每郡國各一人，主督促文書，察舉非法，皆州自辟除，故通為百石云。假佐二十五人。本注曰：主簿錄閤下事，省文書。門亭長主州正。門功曹書佐主選用。孝經師主監試經。月令師主時節祠祀。律令師主平法律。簿曹書佐主簿書。其餘都官書佐及每郡國，各有典郡書佐一人，各主一郡文書，以郡吏補，歲滿一更。司隷所部郡七。

河南尹一人，主京都，特奉朝請。其京兆尹、左馮翊、右扶風三人，漢初都長安，皆秩中二千石，謂之三輔。中興都雒陽，更以河南郡為尹，以三輔陵廟所在，不改其號，但減其秩。其餘弘農、河內、河東三郡。其置尹，馮翊、扶風及太守丞奉之本位，在地理志。

* * *

[上卷](116.md) / [後漢書目錄](a03.md) / [下卷](118.md) /			  

    