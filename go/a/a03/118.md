

##### 後漢書
	`志第二十八 ‧ 百官五`

* * *

州郡　縣鄉　亭里　匈奴中郎將　烏桓校尉　護羌校尉　王國　宋衞國　列侯　關內侯　四夷國　百官奉

外十二州，每州刺史一人，六百石。本注曰：秦有監御史，監諸郡，漢興省之，但遣丞相史分刺諸州，無常官。孝武帝初置刺史十三人，秩六百石。`古今注曰：「常以春分行部，郡國各遣一吏迎界上。」諸書不同也。`成帝更為牧，秩二千石。建武十八年，復為刺史，十二人各主一州，其一州屬司隷校尉。`蔡質漢儀曰：「詔書舊典，刺史班宣，周行郡國，省察治政，黜陟能否，斷理冤獄，以六條問事，非條所問，即不省。一條，強宗豪右，田宅踰制，以強陵弱，以衆暴寡。二條，二千石不奉詔書，遵承典制，倍公向私，旁詔守利，侵漁百姓，聚斂為姦。三條，二千石不卹疑獄，風厲殺人，怒則任刑，喜則任賞，煩擾苛暴，剝戮黎元，為百姓所疾，山崩石裂，妖祥訛言。四條，二千石選署不平，苟阿所愛，蔽賢寵頑。五條，二千石子弟怙恃榮勢，請託所監。六條，二千石違公下比，阿附豪強，通行貨賂，割損政令。諸州刺史初除，比諸持板揖不拜。」獻帝起居注曰：「建安十八年三月庚寅，省州并郡，復禹貢之九州。兾州得魏郡、安平、鉅鹿、河閒、清河、博陵、常山、趙國、勃海、甘陵、平原、太原、上黨、西河、定襄、鴈門、雲中、五原、朔方、河東、河內、涿郡、漁陽、廣陽、右北平、上谷、代郡、遼東、遼東屬國、遼西、玄菟、樂浪，凡三十二郡。省司隷校尉，以司隷部分屬豫州、兾州、雍州。省涼州刺史，以并雍州部，郡得弘農、京兆、左馮翊、右扶風、上郡、安定、隴西、漢陽、北地、武都、武威、金城、西平、西郡、張掖、張掖屬國、酒泉、敦煌、西海、漢興、永陽、東安南，凡二十二郡。省交州，以其郡屬荊州。荊州得交州之蒼梧、南海、九真、交趾、日南，與其舊所部南陽、章陵、南郡、江夏、武陵、長沙、零陵、桂陽，凡十三郡。益州本部郡有廣漢、漢中、巴郡、犍為、蜀郡、牂牁、越巂、益州、永昌、犍為屬國、蜀郡屬國、廣漢屬國，今并得交州之鬱林、合浦，凡十四郡。豫州部郡本有潁川、陳國、汝南、沛國、梁國、魯國，今并得河南、滎陽都尉，凡八郡。徐州部郡得下邳、廣陵、彭城、東海、琅邪、利城、城陽、東莞，凡八郡。青州得齊國、北海、東萊、濟南、樂安，凡五郡。」獻帝春秋曰：「孫權以步隲行交州刺史。」東觀書曰：「交趾刺史，持節。」`諸州常以八月巡行所部郡國，`胡廣注曰：「巡謂驛馬也。縣次傳駕之，以走疾，猶古言附遂。」`錄囚徒，`胡廣曰：「縣邑囚徒，皆閱錄視，參考辭狀，實其真偽。有侵冤者，即時平理也。」`考殿最。`胡廣曰：「課第長吏不稱職者為殿，舉免之。其有治能者為最。察上尤異州，又狀州中吏民茂才異等，歲舉一人。」`初歲盡詣京都奏事，`胡廣曰：「所察有條應繩異者，輒覆問之，不茹柔吐剛也。歲盡，齎所狀納京師，名奏事，差其遠近，各有常會。」`中興但因計吏。`胡廣曰：「不復自詣京師，其所道皆如舊典。」東觀書曰：「和帝初，張酺上言：『臣聞王者法天，熒惑奏事太微，故州牧刺史入奏事，所以通下問知外事也。數十年以來，重其道歸煩撓，故時止勿奏事，今因以為故事。臣愚以為刺史視事滿歲，可令奏事如舊典，問州中風俗，恐好惡過所道，事所聞見，考課衆職，下章所告，及所自舉有意者賞異之，其尤無狀，逆詔書，行罪法，兾敕戒其餘，令各敬慎所職，於以衰滅貪邪便佞。』」韓詩外傳曰：「王者必立牧，方三人，所以使闚遠牧衆也。遠方之民，有飢寒而不得衣食，獄訟而冤失，職賢而不舉者，入告天子。天子於其君之朝也，揖而進之曰：『意朕之政敎，有不得爾者邪？如何乃有飢寒而不得衣食，獄訟而冤失，職賢而不舉？』然後其君退而與其卿大夫謀之。遠方之民聞，皆曰『誠天子也』。夫我居之辟，見我之近也；我居之幽，見我之明也。可欺乎哉！可欺乎哉！故牧者所以開四目，通四聦。」`

皆有從事史、假佐。本注曰：員職略與司隷同，無都官從事，其功曹從事為治中從事。

豫州部郡國六，兾州部九，兖州部八，徐州部五，青州部六，荊州部七，揚州部六，益州部十二，涼州部十二，并州部九，幽州部十一，交州部七，凡九十八。其二十七王國相，其七十一郡太守。其屬國都尉。屬國，分郡離遠縣置之，如郡差小，置本郡名。世祖并省郡縣四百餘所，後世稍復增之。`臣昭曰：昔在先代，列爵殊等，九服不同，畿荒制異。雖連帥相司，牧伯分長，而封疆置限，兼庸有數，如身之使臂，手之使指，故能高卑相固，遠近維緝，羣后克穆，共康兆庶。爰及周衰，稍競吞廣，邦國侵爭，遞懷貪略，猶歷數百年，乃能成其并一，豈非樹之有本，使其然乎？秦兼天下，開設郡縣，孤立獨王，即以顛亡。漢祖因循，雖不頓革，分置子弟，終龕諸呂之難，漸剖列郡，以減大都之權。後嚴安之徒，猶慷慨發憤，謂千里之威，即古之強國，慮非安本無窮之計也。孝武之末，始置刺史，監糾非法，不過六條，傳車周流，匪有定鎮，秩裁數百，威望輕寡，得有察舉之勤，未生陵犯之釁。成帝改牧，其萌始大，旣非識治之主，故無取焉爾。世祖中興，監乎政本，復約其職，還遵舊制，斷親奏事，省入惜煩，漸得自重之路。因茲以降，彌於歲年，母后當朝，多以弱守，六合危動，四海潰弊，財盡力竭，綱維撓毀，而八方不能內侵，諸侯莫敢入伐，豈非幹強枝弱，控制素重之所致乎？至孝靈在位，橫流旣及，劉焉徼偽，自為身謀，非有憂國之心，專懷狼據之策，抗論昏世，薦議愚主，盛稱宜重牧伯，謂足鎮壓萬里，挾姦樹筭，苟罔一時，豈可永為國本，長期勝術哉？夫聖主御世，莫不大庇生民，承其休謀，傳其典制。猶云事乆獘生，無或通貫，故變改正服，革異質文，分爵三五，參差不一。況在豎騃之君，挾姦詐之臣，共所創置，焉可仍因？大建尊州之規，竟無一日之治。故焉牧益土，造帝服於岷、峨；袁紹取兾，下制書於燕、朔；劉表荊南，郊天祀地；魏祖據兖，遂構皇業：漢之殄滅，禍源乎此。及臻後代，任寄彌廣，委之邦宰之命，授之斧鉞之重，假之都督之威，開之征討之略。晉太康之初，武帝亦疑其然，乃詔曰：「上古及中代，或置州牧，或置刺史，置監御史，皆總綱紀，而不賦政，治民之事，任之諸侯郡守。昔漢末四海分崩，因以吳、蜀自擅，自是刺史內親民事，外領兵馬，此一時之宜爾。今賴宗廟之靈，士大夫之力，江表平定，天下合之為一，當韜戢干戈，與天下休息。諸州無事者罷其兵，刺史分職，皆如漢氏故事，出頒詔條，入奏事京城。二千石專治民之重，監司清峻於上，此經乆之體也。其便省州牧。」晉武帝又見其獘矣，雖有其言，不卒其事，後嗣纘繼，牧鎮愈重，據地分爭，竟覆天下。昔王畿之大，不過千里，州之所司，廣袤兼遠。爭強虎視之辰，遷鼎革終之日，未甞不藉蕃兵之權，挾董司之力，逼迫伺隙，陵奪沖幼。其甚者臣主揚兵，骨肉戰野，昆弟梟懸，伯叔屠裂。末壯披心，尾大不掉，旣用此始，亦病以終。傾輈愈襲，莫或途改，致雒京有銜璧之痛，秦臺有不守之酷。胡、羌遞興，氐、鮮更起，摩滅羣黎，流禍百世。堅冰所漸，兼緣茲蠹。嗚呼！後之聖王，必不乆滯斯跡，靈長之終，當有神筭。不然，則雄捍反拒之事，懼甚於此心，憑強作害之謀，方盛於後意。`

凡州所監都為京都，置尹一人，二千石，丞一人。每郡置太守一人，二千石，丞一人。郡當邊戍者，丞為長史。`古今注曰：「建武六年三月，令郡太守、諸侯相病，丞、長史行事。十四年，罷邊郡太守丞，長史領丞職。」`王國之相亦如之。每屬國置都尉一人，比二千石，丞一人。本注曰：凡郡國皆掌治民，進賢勸功，決訟檢姦。常以春行所主縣，勸民農桑，振救乏絕。秋冬遣無害吏案訊諸囚，平其罪法，論課殿最。`案律有無害都吏，如今言公平吏。漢書音義曰：「文無所枉害。」蕭何以文無害為沛主吏掾。`歲盡遣吏上計。`盧植禮注曰：「計斷九月，因秦以十月為正故。」`并舉孝廉，郡口二十萬舉一人。尉一人，典兵禁，備盜賊，景帝更名都尉。武帝又置三輔都尉各一人，譏出入。邊郡置農都尉，主屯田殖穀。又置屬國都尉，主蠻夷降者。中興建武六年，省諸郡都尉，并職太守，無都試之役。`古今注曰：「六年八月，省都尉官。」應劭曰：「每有劇賊，郡臨時置都尉，事訖罷之。」`省關都尉，唯邊郡往往置都尉及屬國都尉，稍有分縣，治民比郡。安帝以羌犯法，三輔有陵園之守，乃復置右扶風都尉，京兆虎牙都尉。`應劭漢官曰：「蓋天生五材，民並用之，廢一不可，誰能去兵？兵之設尚矣。易稱『弦木為弧，剡木為矢，弧矢之利，以威天下。』春秋『三時務農，一時講武』。詩美公劉『匪居匪康，入耕出戰，乃裹餱糧，干戈載揚，四方莫當』。自郡國罷材官騎士之後，官無警備，實啟寇心。一方有難，三面救之，發興雷震，煙蒸電激，一切取辨，黔首囂然。不及講其射御，用其戒誓，一旦驅之以即強敵，猶鳩鵲捕鷹鸇，豚羊弋豺虎，是以每戰常負，王旅不振。張角懷挾妖偽，遐邇搖蕩，八州并發，煙炎絳天，牧守梟裂，流血成川。爾乃遠徵三邊殊俗之兵，非我族類，忿鷙縱橫，多僵良善，以為己功，財貨糞土。哀夫民氓遷流之咎，見出在茲，不敎而戰，是謂棄之，跡其禍敗，豈虛也哉！春秋家不藏甲，所以一國威抑私力也。今雖四海殘壤，王命未洽，可折衝壓難，若指於掌，故置右扶風。」`皆置諸曹掾史。`新論曰：「王莽時置西海郡，令其吏皆百石親事。」一曰為四百石，二歲而遷補。`本注曰：諸曹略如公府曹，無東西曹。`蔡質漢儀曰：「河南尹掾出考案，與從事同。」`有功曹史，主選署功勞。有五官掾，署功曹及諸曹事。其監屬縣，有五部督郵，曹掾一人。正門有亭長一人。主記室史，主錄記書，催期會。無令史。閤下及諸曹各有書佐，幹主文書。`漢官曰：「河南尹員吏九百二十七人，十二人百石。諸縣有秩三十五人，官屬掾史五人，四部督郵吏部掾二十六人，案獄仁恕三人，監津渠漕水掾二十五人，百石卒吏二百五十人，文學守助掾六十人，書佐五十人，脩行二百三十人，幹小史二百三十一人。」`

屬官，每縣、邑、道，大者置令一人，千石；其次置長，四百石；小者置長，三百石；侯國之相，秩次亦如之。`應劭漢官曰：「前書百官表云，萬戶以上為令，萬戶以下為長。三邊始孝武皇帝所開，縣戶數百而或為令。荊揚江南七郡，唯有臨湘、南昌、吳三令爾。及南陽穰中，土沃民稠，四五萬戶而為長。桓帝時，以汝南陽安為女公主邑，改號為令，主薨復復其故。若此為繫其本。俗說令長以水土為之，及秩高下，皆無明文。班固通儒，述一代之書，斯近其真。」`本注曰：皆掌治民，顯善勸義，禁姦罰惡，理訟平賊，恤民時務，秋冬集課，上計於所屬郡國。`胡廣曰：「秋冬歲盡，各計縣戶口墾田，錢穀入出，盜賊多少，上其集簿。丞尉以下，歲詣郡，課校其功。功多尤為最者，於廷尉勞勉之，以勸其後。負多尤為殿者，於後曹別責，以糾怠慢也。諸對辭窮尤困，收主者，掾史關白太守，使取法。丞尉縛責，以明下轉相督敕，為民除害也。明帝詔書不得僇辱黃綬，以別小人吏也。」`

凡縣主蠻夷曰道。公主所食湯沐曰邑。縣萬戶以上為令，不滿為長。侯國為相。皆秦制也。`史記秦併天下，夷郡縣，銷兵刃，示不復用。`丞各一人。尉大縣二人，小縣一人。本注曰：丞署文書，典知倉獄。尉主盜賊。凡有賊發，主名不立，則推索行尋，案察姦宄，以起端緒。`應劭漢官曰：「大縣丞左右尉，所謂命卿三人。小縣一尉一丞，命卿二人。」`各署諸曹掾史。本注曰：諸曹略如郡員，五官為廷掾，監鄉五部，春夏為勸農掾，秋冬為制度掾。`漢官曰：「雒陽令秩千石，丞三人四百石，孝廉左尉四百石，孝廉右尉四百石。員吏七百九十六人，十三人四百石。鄉有秩、獄史五十六人，佐史、鄉佐七十七人，斗食、令史、嗇夫、假五十人，官掾史、幹小史二百五十人，書佐九十人，脩行二百六十人。」`

鄉置有秩、三老、游徼。本注曰：有秩，郡所署，秩百石，`漢官曰：「鄉戶五千，則置有秩。」`掌一鄉人；`風俗通曰：「秩則田閒大夫，言其官裁有秩耳。」`其鄉小者，縣置嗇夫一人。`風俗通曰：「嗇者，省也。夫，賦也。言消息百姓，均其役賦。」`皆主知民善惡，為役先後，知民貧富，為賦多少，平其差品。三老掌敎化。凡有孝子順孫，貞女義婦，讓財救患，及學士為民法式者，皆扁表其門，以興善行。游徼掌徼循，禁司姦盜。又有鄉佐，屬鄉，主民收賦稅。`風俗通曰：「國家制度，大率十里一鄉。」`

亭有亭長，以禁盜賊。本注曰：亭長，主求捕盜賊，承望都尉。`漢官儀曰：「民年二十三為正，一歲以為衞士，一歲為材官騎士，習射御騎馳戰陣。八月，太守、都尉、令、長、相、丞、尉會都試，課殿最。水家為樓船，亦習戰射行船。邊郡太守各將萬騎，行障塞烽火追虜。置長史一人，丞一人，治兵民。當兵行長領。置部尉、千人、司馬、候、農都尉，皆不治民，不給衞士。材官、樓船年五十六老衰，乃得免為民就田。應合選為亭長。亭長課徼巡。尉、游徼、亭長皆習設備五兵。五兵：弓弩，戟，楯，刀劔，甲鎧。鼓吏赤幘行滕，帶劔佩刀，持楯被甲，設矛戟，習射。設十里一亭，亭長、亭候；五里一郵，郵閒相去二里半，司姦盜。亭長持二尺板以劾賊，索繩以收執賊。」風俗通曰：「漢家因秦，大率十里一亭。亭，留也，蓋行旅宿會之所館。亭史舊名負弩，改為長，或謂亭父。」`

里有里魁，民有什伍，善惡以告。本注曰：里魁掌一里百家。什主十家，伍主五家，以相檢察。民有善事惡事，以告監官。`風俗通曰：「周禮五家為鄰，四鄰為里。里者，止也。里有司，司五十家，共居止，同事舊欣，通其所也。」`

邊縣有障塞尉。本注曰：掌禁備羌夷犯塞。`太公陰符曰：「武王問太公：『願聞治亂之要。』太公曰：『其本在吏。』武王曰：『吏者治也，所以為治，其亂者何？』太公曰：『故吏重罪有十。』武王問『吏之重罪。』太公曰；『一、吏苛刻；二、吏不平；三、吏貪污；四、吏以威力迫脅於民；五、吏與史合姦；六、吏與人亡情；七、吏作盜賊，使人為耳目；八、吏賤買賣貴於民；九、吏增易於民；十、吏振懼於民。夫治者有三罪，則國亂而民愁；盡有之，則民流亡而君失其國。』武王曰：『民亦有罪乎？』太公曰：『民有十大於此，除者則國治而民安。』武王曰：『十大何如？』太公曰：『民勝吏，厚大臣，一大也。民宗強，侵陵羣下，二大也。民甚富，傾國家，三大也。民尊親其君，天下歸慕，四大也。衆暴寡，五大也。民有百里之譽，千里之交，六大也。民以吏威為權，七大也。恩行於吏，八大也。民服信，以少為多，奪人田宅，贅人妻于，九大也。民之基業畜產為人所苦，十大也。所謂一家害一里，一里害諸侯，諸侯害天下。』武王曰：『絕吏之罪，塞民之大，奈何？』太公曰：『察民之暴吏，明其賞，審其誅，則吏不敢犯罪，民不敢大也。』武王曰：『是民吏相伺，上下不和而結其讎。』太公曰：『為君守成，為吏守職，為民守事。如此，各居其道則國治，國治則都治，都治則里治，里治則家治，家治則善惡分明，善惡分明則國無事，國無事則吏民外不懷怨，內不徼事。』」`其郡有鹽官、鐵官、工官、都水官者，隨事廣狹置令、長及丞，秩次皆如縣、道，無分士，給均本吏。本注曰：凡郡縣出鹽多者置鹽官，主鹽稅。出鐵多者置鐵官，主鼓鑄。`胡廣曰：「鹽官掊坑而得鹽，或有鑿井煮海水而以得之者。鑄銅為器械，當鑄冶之時，扇熾其火，謂之鼓鑄。」`有工多者置工官，主工稅物。有水池及魚利多者置水官，主平水收漁稅。在所諸縣均差吏更給之，置吏隨事，不具縣員。

使匈奴中郎將一人，比二千石。本注曰：主護南單于。置從事二人，有事隨事增之，掾隨事為員。護羌、烏桓校尉所置亦然。`應劭漢官曰：「擁節，屯中步南，設官府掾史。單于歲遣侍子來朝，謁者常送迎焉，得賂弓馬氈罽他物百餘萬。謁者事訖，還具表付帑藏，詔書敕自受。」`

護烏桓校尉一人，比二千石。本注曰：主烏桓胡。`應劭漢官曰：「擁節。長史一人，司馬二人，皆六百石。并領鮮卑。客賜質子，歲時胡巿焉。」晉書曰：「漢置東夷校尉，以撫鮮卑。」`

護羌校尉一人，比二千石。本注曰：主西羌。`應劭漢官曰：「擁節。長史、司馬二人，皆六百石。」`

皇子封王，其郡為國，每置傅一人，相一人，皆二千石。本注曰：傅主導王以善，禮如師，不臣也。相如太守。有長史，如郡丞。

漢初立諸王，因項羽所立諸王之制，地旣廣大，且至千里。又其官職傅為太傅，相為丞相，又有御史大夫及諸卿，皆秩二千石，石官皆如朝廷。國家唯為置丞相，其御史大夫以下皆自置之。`胡廣曰：「後漢妾數無限別，乃制設正適，曰妃，取小夫人不得過四十人。」`至景帝時，吳、楚七國恃其國大，遂以作亂，幾危漢室。及其誅滅，景帝懲之，遂令諸王不得治民，令內史主治民，改丞相曰相，省御史大夫、廷尉、少府、宗正、博士官。武帝改漢內史、中尉、郎中令之名，`前書曰：「改漢內史為京兆尹，中尉為執金吾，郎中令為光祿勳。」`而王國如故，員職皆朝廷為署，不得自置。至成帝省內史治民，更令相治民，`漢舊儀曰：「大司空何武奏罷內史，相如太守，中尉如都尉，參職。是後中尉爭權，與王相奏，常不和也。」`太傅但曰傅。`臣昭曰：觀夫高祖之創業也，豈直鴻勳碩德，大庇羣生，蕩其毒虐，厝之和泰而已哉！至於謀深慮乆，封建子弟，蕃維盤固，規謀弘遠。及於三趙不終，燕靈夭絕，齊、代、淮、楚皆為外重，故宋昌曰「外畏齊、楚、淮南」，斯非效與？事過則獘，孰或通之？全國之難，誠固財物之富，作衞之益，亦旣得之於前矣，故賜以几杖，用息姦謀。嗣隕局下，怨生有以，逮連師構亂，兵交梁闕，禦侮摧寇，肇自密戚。景帝遂削蕃國之權，刻骨肉之援，封為君而不聽治其民，置為主而稍賤其臣，矯枉過甚，遂臻于此。呂、霍之危朝，后族愈貴於來寵，吳、楚之叛奔，侯王恒借以受誚，故賈誼欲衆建以少其力，列虛以侯其生，此乃達觀深識，監于親陪之要者也。冢嗣必傳萬里之地，分支欲使動搖不得，於經維遠筭，且已礙矣。復哀平之際，劉氏遍於四海，宗正著錄，遂以萬數。及乎後漢，彌循前跡，光武十子，並列畿外近郡，孝明八國，不能開庇遠民。國近則不可以大，不大則不足為強，此所以本枝之援，終以少固。若使漢分兩越置二三親國，剖吳、楚樹數四列蕃，割遼海而分皇枝，開隴蜀而王子弟，使主尊顯，依漢初之貴，民無定限，許滋養之富；若有昏虐之嗣，可得廢而不得削，必傳劉氏。民信所奉，發其侵伐兼并之釁，峻其他族篡殺之科，制其入貢輕重之法，疏其來朝往復之數。君君臣臣，永許百世之期，一國之民，長無遷動之志，四方得志，聽離官列封，懷賢抱智，隨所適樂土。強弱相侔，遠近相摧，舉其大歸，略其小滯，與其畫一，班之海內。天子之朝，自非異姓僭奪，不得興勤王之師。諸蕃國，自非雜互篡主，不降討伐之詔。犬牙相經，共為嚴國，雖王莽善盜，將何因而敢竊，曹操雄勇，亦安能以得士。斯無俟極聖然克行，明賢粗識亦足立。故父子首足也，昆弟四支也，當使筋骨髓血，動靜足以相勝，長短大小，幹用足以相衞。豈有割脛致腹，取骨肉以增頭，剗背露骨，剝膏腴以裨頷，而謂顱顙魁岸，可得比壽松、晉，喉咽擁腫，必能長生乆視哉？漢氏得之微，猶能四百載，魏人失之甚，不滿數十年。爰自晉世，矯枉太過，入列皇朝，非簡賢之授，唯親是貴，無愚智之辨。不能勝衣冠，早據公相之尊，童蒙幼子，遄登槐嶽之位。職應論道，而未離保母之養，續侯賦政，而服二三尺衣。英賢大度，稟彼昏稚，高才碩儒，恭承藐識。公餗覆而不憂，美錦碎而愈截。兼授若流，迴遷競路，才駑任重，功尠釁多。曉比名於公旦，夕同罪於盜跖，褒稱無位，可以充德，貶退刑轘，不足以塞咎。威力強濟，聲實隆重，嫌猜畏逼，身受其獘。覆滅分體，若梟仇寇，齏粉同氣，有過他逆。忠貞之士，橫羅其凶，志節之人，狼狽其禍。閼伯、實沈，繼踵史筆，顯思顯甫，比有國書。趙倫以憃愚排天，齊攸以賢明謝世，枉鬱殄夷，冤孫就盡，不可勝載矣。豈周、漢之君多孝悌之性，晉、宋之主稟豺狼之情，蓋事勢使之然也。朝行斯術，夕窮崩亂，未能革悛，來事愈甚。蒼生為此將盡矣，四海為此構蹙矣！聖帝英君，欲反斯敗，必當更開同姓之國，置不增之約，罷皇胤入宮之禍，守盟牲礪河之篤，乃可還嶮墜之路，反乎全安之轍也。`

中尉一人，比二千石。本注曰：職如郡都尉，主盜賊。`東觀書曰：「其紹封削絀者，中尉、內史官屬亦以率減。」`郎中令一人，僕一人，皆千石。本注曰：郎中令掌王大夫、郎中宿衞，官如光祿勳。自省少府，職皆并焉。僕主車及馭，如太僕。本曰太僕，比二千石，武帝改，但曰僕，又皆減其秩。治書，比六百石。本注曰：治書本尚書更名。大夫，比六百石。本注曰：無員。掌奉王使至京都，奉璧賀正月，及使諸國。本皆持節，後去節。謁者，比四百石。本注曰：掌冠長冠。本員十六人，後減。禮樂長，本注曰：主樂人。衞士長，本注曰：主衞士。醫工長，本注曰：主醫藥。永巷長，本注曰：宦者，主宮中婢使。祠祀長，本注曰：主祠祀。皆比四百石。`自禮樂長至此，皆四百石。`郎中，二百石。本注曰：無員。

衞公、宋公。本注曰：建武二年，封周後姬常為周承休公；五年，封殷後孔安為殷紹嘉公。十三年，改常為衞公，安為宋公，以為漢賔，在三公上。`五經通義：「二王之後不考功，有誅無絕。」鄭玄曰：「王者存二代而封及五，郊天用天子禮以祭其始祖，行其正朔，此謂通三統也。三恪者，敬其先聖，封其後而已，無殊異者也。」`

列侯，所食縣為侯國。本注曰：承秦爵二十等，為徹侯，金印紫綬，以賞有功。功大者食縣，小者食鄉、亭，得臣其所食吏民。後避武帝諱，為列侯。武帝元朔二年，令諸王得推恩分衆子土，國家為封，亦為列侯。舊列侯奉朝請在長安者，位次三公。中興以來，唯以功德賜位特進者，次車騎將軍；`胡廣漢制度曰：「功德優盛，朝廷所敬異者，賜特進，在三公下，不在車騎下。」`賜位朝侯，次五校尉；賜位侍祠侯，次大夫。其餘以胏附及公主子孫奉墳墓於京都者，亦隨時見會，位在博士、議郎下。`胡廣制度曰：「是為猥諸侯。」`

諸王封者受茅土，歸以立社稷，禮也。`胡廣曰：「諸王受封，皆受茅土，歸立社稷。本朝為宮室，自有制度。至於列侯歸國者，不受茅土，不立宮室，各隨貧富，裁制黎庶，以守其寵。」`列土、特進、朝侯賀正月執璧云。

每國置相一人，其秩各如本縣。本注曰：主治民，如令、長，不臣也。但納租于侯，以戶數為限。其家臣，置家丞、庶子各一人。本注曰：主侍侯，使理家事。列侯舊有行人、洗馬、門大夫，凡五官。中興以來，食邑千戶已上置家丞、庶子各一人，不滿千戶不置家丞，又悉省行人、洗馬、門大夫。

關內侯，`如淳曰：「列侯出關就國，侯但爵身，其有家累者與之關內之邑，食其租稅也。」古今注曰：「建武六年，初令關內侯食邑者俸月二十五斛。」`承秦賜爵十九等，為關內侯，無土，寄食在所縣，民租多少，各有戶數為限。`荀綽晉百官表注曰：「時六國未平，將帥皆家關中，故以為號。」劉劭爵制曰：「春秋傳有庶長鮑。商君為政，備其法品為十八級，合關內侯、列侯凡二十等，其制因古義。古者天子寄軍政於六卿，居則以田，警則以戰，所謂入使治之，出使長之，素信者與衆相得也。故啟伐有扈，乃召六卿，大夫之在軍為將者也。及周之六卿，亦以居軍，在國也則以比長、閭胥、族師、黨正、州長、卿大夫為稱，其在軍也則以卒伍、司馬、將軍為號，所以異在國之名也。秦依古制，其在軍賜爵為等級，其帥人皆更卒也，有功賜爵，則在軍吏之例。自一爵以上至不更四等，皆士也。大夫以上至五大夫五等，比大夫也。九等，依九命之義也。自左庶長以上至大庶長，九卿之義也。關內侯者，依古圻內子男之義也。秦都山西，以關內為王畿，故曰關內侯也。列侯者，依古列國諸侯之義也。然則卿大夫士下之品，皆放古，比朝之制而異其名，亦所以殊軍國也。古者以車戰，兵車一乘，步卒七十二人，分翼左右。車，大夫在左，御者處中，勇士居右，凡七十五人。一爵曰公士者，步卒之有爵為公士者。二爵曰上造。造，成也。古者成士升於司徒曰造士，雖依此名，皆步卒也。三爵曰簪褭，御駟馬者。要褭，古之名馬也。駕駟馬者其形似簪，故曰簪褭也。四爵曰不更。不更者，為車右，不復與凡更卒同也。五爵曰大夫。大夫者，在車左者也。六爵為官大夫，七爵為公大夫，八爵為公乘，九爵為五大夫，皆軍吏也。吏民爵不得過公乘者，得貰與子若同產。然則公乘者，軍吏之爵高者也。雖非臨戰，得公卒車，故曰公乘也。十爵為左庶長，十一爵為右庶長，十二爵為左更，十三爵為中更，十四爵為右更，十五爵為少上造，十六爵為大上造，十七爵為駟車庶長，十八爵為大庶長，十九爵為關內侯，二十爵為列侯。自左庶長已上至大庶長，皆卿大夫，皆軍將也。所將皆庶人、更卒也，故以庶更為名。大庶長即大將軍也，左右庶長即左右偏裨將軍也。」古今注曰：「成帝鴻嘉三年，令吏民得買爵，級千錢。」`

四夷國王，率衆王，歸義侯，邑君，邑長，皆有丞，比郡、縣。

百官受奉例：`古今注曰，建武二十六年四月戊戌，增吏奉如此，志例以明也。`大將軍、三公奉，月三百五十斛。中二千石奉，月百八十斛。二千石奉，月百二十斛。比二千石奉，月百斛。千石奉，月八十斛。六百石奉，月七十斛。比六百石奉，月五十斛。四百石奉，月四十五斛。比四百石奉，月四十斛。三百石奉，月四十斛。比三百石奉，月三十七斛。二百石奉，月三十斛。比二百石奉，月二十七斛。一百石奉，月十六斛。斗食奉，月十一斛。`漢書音義曰：「斗食祿，日以斗為計。」`佐史奉，月八斛。`古今注曰：「永和三年，初與河南尹及雒陽員吏四百二十七人奉，月四十五斛。」臣昭曰：此言豈其妄乎？若人人奉四十五斛，則四百石秩為太優而無品，若共進奉者人不過一斗，亦非義理。`凡諸受奉，皆半錢半穀。`荀綽晉百官表注曰：「漢延平中，中二千石奉錢九千，米七十二斛。真二千石月錢六千五百，米三十六斛。比二千石月錢五千，米三十四斛。一千石月錢四千，米三十斛。六百石月錢三千五百，米二十一斛。四百石月錢二千五百，米十五斛。三百石月錢二千，米十二斛。二百石月錢一千，米九斛。百石月錢八百，米四斛八斗。」獻帝起居注曰：「帝在長安，詔書以三輔地不滿千里，而軍師用度非一，公卿已下不得奏除。其若公田，以秩石為率，賦與令各自收其租稅。」`

贊曰：帝道淵默，冢帥修德。寡以御衆，分職乃克。不置不監，無驕無忒。程是師徒，寧民康國。

* * *

