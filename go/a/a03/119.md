

##### 後漢書
	`志第二十九 ‧ 輿服上`

* * *

玉輅　乘輿　金根　安車　立車　耕車　戎車　獵車　軿車　青蓋車　綠車　皁蓋車　夫人安車　大駕　法駕　小駕　輕車　大使車　小使車　載車　導從車　車馬飾

書曰：「明試以功，`孔安國曰：「效試其居國為政，以差其功。」`車服以庸。」`孔安國曰：「賜以車服，以旌其德，用所任也。」又一通：「諸侯四朝，各使陳進治化之言，明試其言，以要其功。功成則錫車服，以表顯其能用。」`言昔者聖人興天下之大利，除天下之大害，躬親其事，身履其勤，憂之勞之，不避寒暑，使天下之民物，各得安其性命，無夭昬暴陵之災。是以天下之民，敬而愛之，若親父母；則而養之，若仰日月。夫愛之者欲其長乆，小憚力役，相與起作宮室，上棟下宇，以雍覆之，欲其長乆也；敬之者欲其尊嚴，不憚勞煩，相與起作輿輪旌旗章表，以尊嚴之。斯愛之至，敬之極也。苟心愛敬，雖報之至，情由未盡。或殺身以為之，盡其情也；弈世以祀之，明其功也。是以流光與天地比長。後世聖人，知恤民之憂思深大者，必饗其樂；勤仁毓物使不夭折者，必受其福。故為之制禮以節之，使夫上仁繼天統物，不伐其功，民物安逸，若道自然，莫知所謝。老子曰：「聖人不仁，以百姓為芻狗。」此之謂也。

夫禮服之興也，所以報功章德，尊仁尚賢。故禮尊尊貴貴，不得相踰，所以為禮也。非其人不得服其服，所以順禮也。順則上下有序，德薄者退，德盛者縟。故聖人處乎天子之位，服玉藻邃延，日月升龍，山車金根飾，黃屋左纛，所以副其德，章其功也。賢仁佐聖，封國受民，黼黻文繡，降龍路車，所以顯其仁，光其能也。及其季末，聖人不得其位，賢者隱伏，是以天子微弱，諸侯脅矣。於此相貴以等，相讟以貨，相賂以利，天下之禮亂矣。至周夷王下堂而迎諸侯，此天子失禮，微弱之始也。自是諸侯宮縣樂食，祭以白牡，擊玉磬，朱干設鍚，冕而儛大武。`鄭玄注禮記曰：「此皆天子之禮也。宮縣，四面縣也。干，盾也。鍚，傅其背如龜也。武，萬舞也。白牡，大路，殷天子之禮也。白牡，殷牲。」`大夫臺門旅樹反坫，繡黼丹朱中衣，鏤簋朱紘，此大夫之僭諸侯禮也。`鄭玄曰：「此皆諸侯之禮也。旅，道也。屏謂之樹，樹所以蔽行道。管氏樹塞門，塞猶蔽也。禮，天子外屏，諸侯內屏，大夫以簾，士以帷。反坫，反爵之坫也，蓋在樽南。兩君相見，主君旣獻，於此反爵焉。繡黼丹朱以為中衣領緣也。繡讀為綃。綃，繒名也。詩云：『素衣朱綃。』又曰：『素衣朱襮。』襮，黼領也。鏤簋謂刻而飾之也。大夫刻之為龜耳，諸侯飾以象，天子飾以玉。朱紘，天子冕之紘也。諸侯青組，大夫士當緇組，紘纁邊。」`詩刺「彼己之子，不稱其服」，傷其敗化。易譏「負且乘，致寇至」，言小人乘君子器，盜思奪之矣。自是禮制大亂，兵革並作；上下無法，諸侯陪臣，山楶藻梲。降及戰國，奢僭益熾，削滅禮籍，蓋惡有害己之語。競修竒麗之服，飾其輿馬，文罽玉纓，象鑣金鞌，以相夸上。爭錐刀之利，殺人若刈草然，其宗祀亦旋夷滅。榮利在己，雖死不悔。及秦并天下，攬其輿服，上選以供御，其次以錫百官。漢興，文學旣缺，時亦草創，承秦之制，後稍改定，參稽六經，近於雅正。孔子曰：「其或繼周者，行夏之正，乘殷之輅，服周之冕，樂則韶舞。」故撰輿服著之于篇，以觀古今損益之義云。

上古聖人，見轉蓬始知為輪。輪行可載，因物知生，復為之輿。輿輪相乘，流運罔極，任重致遠，天下獲其利。後世聖人觀於天，視斗周旋，魁方杓曲，`春秋緯曰：「瑤光第一至第四為魁，第五至第七為杓，合為斗。」`以攜龍、角為帝車，於是迺曲其輈，乘牛駕馬，登險赴難，周覽八極。故易震乘乾，謂之大壯，言器莫能有上之者也。`孝經援神契曰：「斗曲杓橈，象成車。房為龍馬，華蓋覆鉤。天理入魁，神不獨居，故驂駕陪乘，以道踟躕。」宋均注曰：「房星旣體蒼龍，又象駕駟馬，故兼言之也。覆鉤，旣覆且鉤曲似蓋也。天理入魁，又似御陪乘。」`自是以來，世加其飾。至奚仲為夏車正，建其斿旐，尊卑上下，各有等級。`世本云：「奚仲始作車。」古史考曰：「黃帝作車，引重致遠，其後少昊時駕牛，禹時奚仲駕馬。」臣昭案：服牛乘馬，以利天下，其所起遠矣，豈奚仲為始？世本之誤，史考所說是也。`周室大備，官有六職，百工與居一焉。`周禮曰：「審曲面勢，以飭五材，以辨民器，謂之百工。」`一器而羣工致巧者，車最多，是故具物以時，六材皆良。`鄭玄曰：「取幹以冬，取角以秋，絲漆以夏，筋膠未聞。」自此至弧旌枉矢，皆出周禮，「鄭玄曰」即是周禮注。`輿方法地，蓋圓象天；三十輻以象日月；`鄭玄曰：「輪象日月者，以其運行也。日月三十日而合宿。」`蓋弓二十八以象列星；龍旂九斿，七仞齊軫，`鄭玄曰：「軫謂車後橫木。」`以象大火；`鄭玄曰：「交龍為旂，諸侯之所建也。大火，蒼龍宿之心，其屬有尾，尾九星。」`鳥旟七斿，五仞齊較，`鄭玄曰：「較者，車高檻木也。」`以象鶉火；`鄭玄曰：「鳥隼為旟，州里之所建。鶉火，朱鳥宿之柳，其屬有七星。」`熊旗六斿，五仞齊肩，以象參、伐；`鄭玄曰：「熊虎為旗，師都之所建。伐屬白虎宿，與參連體而六星。」`龜旐四斿，四仞齊首，以象營室；`鄭玄曰：「龜蛇為旐，縣鄙之所建。營室，玄武宿，與東壁連體而四星。」`弧旌枉矢，以象弧也：`鄭玄曰：「覲禮曰『侯氏載龍旂弧韣』，則旌旗之屬皆有弧也。弧以張縿之幅，有衣謂之韣，又為設矢，象弧星有矢也。妖星有枉矢者，蛇行有尾，因此云枉矢，蓋畫之。」玄注禮含文嘉曰：「蓋旗有九名：日月為常，交龍為旂，通帛為旃，雜帛為物，熊虎為旗，鳥隼為旟，龜蛇為旐，全羽為旞，析羽為旌」盧植注禮記曰：「有鈴曰旂。」干寶注周禮曰：「枉矢象妖星，非其義也。枉蓋應為枉直，謂枉矢於弧。」`此諸侯以下之所建者也。`白虎通曰：「居車中，不內顧也。仰即觀天，俯即察地，前聞和鸞之聲，旁見四方之運，此車敎之道。論語曰：『升車必正立，執綏，車中不內顧。』所以有和鸞以正威儀，節行舒疾也。鸞者在衡，和者在軾，馬動則鸞鳴，鸞鳴則和應。其聲鳴曰和敬。舒則不鳴，疾則失音，明得其和也。故詩云『和鸞雍雍，萬福攸同』。魯訓曰：『和，設軾者也。鸞，設衡者也。』」許慎曰「詩云八鸞鎗鎗」，則一馬二鸞也。又曰「輶車鸞鑣」，知非衡也。毛詩傳曰：「在軾曰和，在鑣曰鸞。」杜預注左傳亦云「鸞在鑣，和在衡」。傅玄乘輿馬賦注曰：「鸞在馬勒鑣。」寶周禮注曰：「和鸞皆以金為鈴。」史記曰：「前有錯衡，所以養目也。步中武象，驟中韶濩，所以養耳也。龍旂九斿，所以養信也。寢兕持虎，蛟韅彌龍，所以養威也。故大路之馬，必信至敎順然後乘之，所以養安也。」`

天子五路，`周禮王之五路，一曰玉路，二曰金路，三曰象路，四曰革路，五曰木路。釋名曰：「天子所乘曰路，路亦軍事也，謂之路，言行路也。」`以玉為飾，`古文尚書曰：「大路在賔陛面，綴路在阼陛面。」孔安國曰：「大路，玉；綴路，金也。」服虔曰：「大路，總名也，如今駕駟高車矣。尊卑俱乘之，其采飾有差。」鄭玄曰：「王在焉曰路，以玉飾諸末也。」傅玄乘輿馬賦注曰：「玉路，重較也。」韻集曰：「軛前橫木曰輅。」`鍚樊纓十有再就，`鄭玄曰：「鍚面當盧刻金為之，所謂鏤鍚也。樊讀如鞶帶之鞶，謂今馬大帶也。」鄭衆曰：「纓謂當胸。士喪禮曰：『馬纓三就，以削革為之。』三就，三重三匝也。」鄭玄曰：「纓，今馬鞅。玉路之樊及纓，皆以五采罽飾之。十二就，就，成也。」杜預曰：「纓在馬膺前，如索帬。」乘輿馬賦注曰：「繁纓飾以旄尾，金塗十二重。」`建太常，十有二斿，九仞曳地，`鄭衆曰：「太常九旗之畫日月者。」鄭玄曰：「七尺為仞，天子之旗高六丈三尺。」`日月升龍，象天明也。`崔駰東巡頌曰：「登天靈之威路，駕太一之象車。」`夷王以下，周室衰弱，諸侯大路。秦并天下，閱三代之禮，或曰殷瑞山車，金根之色。`殷人以為大路，於是始皇作金根之車。殷曰桑根，秦改曰金根。乘輿馬賦注曰：「金根，以金為飾。」`漢承秦制，御為乘輿，所謂孔子乘殷之路者也。

乘輿、金根、安車、立車，`蔡邕曰：「五安五立。」徐廣曰：「立乘曰高車，坐乘曰安車。」`輪皆朱班重牙，`周禮曰：「牙也者，以為固抱也。」鄭衆曰：「牙謂輪輮也，世閒或謂之輞。」`貳轂兩轄，`蔡邕曰：「轂外復有一轂抱轄，其外乃復設轄，抱銅置其中。」東京賦曰：「重輪貳轄，疏轂飛軨。」`金薄繆龍，為輿倚較，〔`徐廣曰：「繆，交錯之形也。較在箱上。」說文曰：「𣝛文畫蕃。」蕃，箱也。通俗文曰：「車箱為較。」`文虎伏軾，`魏都賦注曰：「軾，車橫覆膝，人所馮止者也。」`龍首銜軛，左右吉陽筩，鸞雀立衡，`徐廣曰：「置金鳥於衡上。」`𣝛文畫輈，羽蓋華蚤，`徐廣曰：「翠羽蓋黃裏，所謂黃屋車也。金華施橑末，有二十八枚，即蓋弓也。」東京賦曰：「樹翠羽之高蓋。」薛綜曰：「樹翠羽為蓋，如雲龍矣。金作華形，莖皆低曲。」`建大旂，十有二斿，畫日月升龍，駕六馬，`東京賦曰：「六玄虯之奕奕。」`象鑣鏤鍚，金鋄方釳，插翟尾，`獨斷曰：「金鋄者，馬冠也。高廣各五寸，上如玉華形，在馬髦前。方釳，鐵也。廣數寸，在馬鋄後。後有三孔，插翟尾其中。」薛綜曰：「釳中央低，兩頭高，如山形，而貫中翟尾結著之。」顏延之幼誥曰：「釳，乘輿馬頭上防釳，角所以防罔羅，釳以翟尾鐵翮象之也。」徐廣曰：「金為馬文髦。」`朱兼樊纓，赤罽易茸，金就十有二，左纛以氂牛尾為之，在左騑馬軛上，大如斗，`徐廣曰：「馬在中曰服，在外曰騑。」騑亦名驂。蔡邕曰：「在最後左騑馬頭上。」`是為德車。五時車，安、立亦皆如之，各如方色，馬亦如之。白馬者，朱其髦尾為朱鬣云。所御駕六，餘皆駕四，後從為副車。`古文尚書曰：「予臨兆民，懍乎若朽索之馭六馬。」逸禮王度記曰：「天子駕六馬，諸侯駕四，大夫三，士二，庶人一。」周禮四馬為乘。毛詩天子至大夫同駕四，士駕二。易京氏、春秋公羊說皆云天子駕六。許慎以為天子駕六，諸侯及卿駕四，大夫駕三，士駕二，庶人駕一。史記曰，秦始皇以水數制乘六馬。鄭玄以為天子四馬，周禮乘馬有四圉，各養一馬也。諸侯亦四馬，顧命，時諸侯皆獻乘黃朱，乘亦四馬也。今帝者駕六，此自漢制，與古異耳。蔡邕表志曰：「以文義不著之故，俗人多失其名。五時副車曰五帝車，鸞旗曰雞翹，耕根曰三蓋，其比非一也。」`

耕車，其飾皆如之。有三蓋。一曰芝車，置𨏟耒耜之箙，上親耕所乘也。`新論桓譚謂揚雄曰：「君之為黃門郎，居殿中，數見輿輦，玉蚤、華芝及鳳皇、三蓋之屬，皆玄黃五色，飾以金玉、翠羽、珠絡、錦繡、茵席者也。」東京賦曰：「立戈迆戛，農輿路木。」薛綜曰：「戈，句孑戟。戛，長矛。置車上者邪柱之。迆，邪也。是謂戈路。農輿三蓋，所謂耕根車也。東耕于藉，乘馬無飾，故稱木也。」賀循曰：「漢儀，親耕青衣幘。」東京賦說親耕，亦云「鸞路蒼龍。」賀循曰：「車必有鸞，而春獨鸞路者，鸞鳳類而色青，故以名春路也。」賦又曰：「介御閒以剡耜。」薛綜曰：「耜，耒金也。廣五寸，著耒耜而載之。天子車參乘，帝在左，御在中，介處右，以耒置御之右。」`

戎車，其飾皆如之。蕃以矛麾金鼓羽析幢翳，𨏟冑甲弩之箙。`漢制度曰：「戎，立車，以征伐。」周官「其矢箙」。通俗文曰：「箭箙謂之步义。」干寶亦曰：「今謂之步义。」鄭玄注旣夕曰：「服，車箱也。」顏延之幼誥云：「弩，矢也。」`

獵車，其飾皆如之。重輞縵輪，繆龍繞之。一曰闟猪車，親校獵乘之。`魏文帝改曰闟虎車。`

太皇太后、皇太后法駕，皆御金根，`重翟羽蓋者也。`加交絡帳裳。`徐廣曰：「青交絡，青帷裳。」`非法駕，則乘紫罽軿車，`字林曰：「軿車有衣蔽，無後轅者謂之輜也。」釋名：「軿，屏也。四屏蔽，婦人乘牛車也。有邸曰輜，無邸曰軿。」傅子曰：「周曰輜車，即輦也。」`雲𣝛文畫輈，黃金塗五末、`徐廣曰：「未詳。疑謂前一轅及衡端轂頭也。」`蓋蚤。左右騑，駕三馬。

長公主赤罽軿車。

大貴人、貴人、公主、王妃、封君油畫軿車。大貴人加節畫輈。皆右騑而已。

皇太子、皇子皆安車，朱班輪，青蓋，金華蚤，黑𣝛文，畫轓文輈，金塗五末。皇子為王，錫以乘之，故曰王青蓋車。`徐廣曰：「旂旗九旒，畫降龍。」魏武帝令問東平王：「有金路何意？為是特賜非？」侍中鄭稱對曰：「天子五路，金以封同姓，諸侯得乘金路，與天子同。此自得有，非特賜也。」`

皇孫，綠車以從。皆左右騑，駕三。`獨斷曰：「綠車名曰皇孫車，天子有孫乘之。」`公、列侯安車，朱班輪，倚鹿較，伏熊軾，皁繒蓋，黑轓，右騑。`車有轓者謂之軒。`

中二千石、二千石皆皁蓋，朱兩轓。其千石、六百石，朱左轓。轓長六尺，下屈廣八寸，上業廣尺二寸，九文，十二初，後謙一寸，若月初生，示不敢自滿也。`案本傳，舊典，傳車驂駕乘赤帷裳，唯郭賀為荊州，敕去襜帷。謝承書曰：「孔恂字巨卿，新淦人。州別駕從事車前舊有屏星，如刺史車曲翳儀式。是時刺史行部，發去日晏，刺史怒，欲去別駕車屏星。恂諫曰：『明使君傳車自發晚，而欲徹去屏星，毀國舊儀，此不可行。別駕可去，屏星不可省。』即投傳去。刺史追辭謝請，不肯還，於是遂不去屏星。」說文曰：「車當謂之屏星。」`景帝中元五年，始詔六百石以上施車轓，得銅五末，軛有吉陽筩。中二千石以上右騑，三百石以上皁布蓋，千石以上皁繒覆蓋，二百石以下白布蓋，皆有四維杠衣。賈人不得乘馬車。除吏赤畫杠，其餘皆青云。`古今注曰：「武帝天漢四年，令諸侯王大國朱輪，特虎居前，左兕右麋。小國朱輪畫，特熊居前，寢麋居左右，卿車者也。」`

公、列侯、中二千石、二千石夫人，會朝若蠶，各乘其夫之安車，右騑，加交絡帷裳，皆皁。非公會，不得乘朝車，得乘漆布輜軿車，銅五末。

乘輿大駕，公卿奉引，太僕御，大將軍參乘。屬車八十一乘，`薛綜曰：「屬之言相連屬也，皆在後，為三行。」`備千乘萬騎。西都行祠天郊，甘泉備之。官有其注，名曰甘泉鹵簿。`蔡邕表志曰：「國家舊章，而幽僻藏蔽，莫之得見。」`東都唯大行乃大駕。大駕，太僕校駕；法駕，黃門令校駕。

乘輿法駕，公卿不在鹵簿中。河南尹、執金吾、雒陽令奉引，奉車郎御，侍中參乘。屬車三十六乘。前驅有九斿雲罕，`徐廣曰：「斿車有九乘。」前史不記形也。武王剋紂，百夫荷罕旗以先驅。東京賦曰：「雲罕九斿。」薛綜曰：「旌旗名。」`鳳皇闟戟，`薛綜曰：「闟之言函也，取四戟函車邊。」`皮軒鸞旗，`應劭漢官鹵簿圖曰：「乘輿大駕，則御鳳皇車，以金根為列。」`皆大夫載。`胡廣曰：「皮軒，以虎皮為軒。」郭璞曰：「皮軒革車」，或曰即曲禮「前有士師，則載虎皮。」`鸞旗者，編羽旄，列繫幢旁。`胡廣曰：「建蓋在中。」`民或謂之雞翹，非也。`胡廣曰：「鸞旗，以銅作鸞鳥車衡上。」與本志不同。`後有金鉦黃鉞，`說文曰：「鉞，大斧也。」司馬法曰：「夏執玄鉞，殷執白鉞，周杖黃鉞。」`黃門鼓車。

古者諸侯貳車九乘。秦滅九國，兼其車服，故大駕屬車八十一乘，法駕半之。屬車皆皁蓋赤裏，朱轓，戈矛弩箙，尚書、御史所載。`薛綜曰：「侍御史載之。」`最後一車懸豹尾，豹尾以前比省中。`小學漢官篇曰：「豹尾過後，罷屯解圍。」胡廣曰：「施於道路，豹尾之內為省中，故須過後，屯圍乃得解，皆所以戒不虞也。淮南子曰『軍正執豹皮，所以制正其衆』，禮記『前載虎皮』，亦此之義類。」`

行祠天郊以法駕，祠地、明堂省什三，祠宗廟尤省，謂之小駕。每出，太僕奉駕上鹵簿，中常侍、小黃門副；尚書主者，郎令史副；侍御史，蘭臺令史副。皆執注，以督整車騎，謂之護駕。春秋上陵，尤省於小駕，直事尚書一人從，其餘令以下皆先行後罷。

輕車，古之戰車也。洞朱輪輿，不巾不蓋，建矛戟幢麾，𨏟輒弩服。`徐廣曰：「置弩於軾上，駕兩馬也。」`藏在武庫。大駕、法駕出，射聲校尉、司馬吏士載，以次屬車，在鹵簿中。諸車有矛戟，其飾幡斿旗幟皆五采，制度從周禮。吳孫兵法云：「有巾有蓋，謂之武剛車。」武剛車者，為先驅。又為屬車輕車，為後殿焉。

大使車，立乘，駕駟，赤帷。持節者，重導從：賊曹車、斧車、督車、功曹車皆兩；大車，伍伯璅弩十二人；辟車四人；`周禮滌狼氏干寶注曰：「今卒辟車之屬。」`從車四乘。無節，單導從，減半。

小使車，不立乘，有騑，赤屏泥油，重絳帷。導無斧車。近小使車，蘭輿赤轂，白蓋赤帷。從騶騎四十人。此謂追捕考案，有所勑取者之所乘也。諸使車皆朱班輪，四輻，赤衡軛。其送葬，白堊已下，洒車而後還。公、卿、中二千石、二千石，郊廟、明堂、祠陵，法出，皆大車，立乘，駕駟。他出，乘安車。

大行載車，其飾如金根車，加施組連璧交絡四角，金龍首銜璧，垂五采，析羽流蘇前後，雲氣畫帷裳，𣝛文畫曲轓，長懸車等。太僕御，駕六布施馬。布施馬者，淳白駱馬也，以黑藥灼其身為虎文。旣下，馬斥賣，車藏城北祕宮，皆不得入城門。當用，太僕考工乃內飾治，禮吉凶不相干也。

公卿以下至縣三百石長導從，置門下五吏、賊曹、督盜賊功曹，皆帶劔，三車導；主簿、主記，兩車為從。縣令以上，加導斧車。公乘安車，則前後并馬立乘。長安、雒陽令及王國都縣加前後兵車，亭長，`纂要，雒陽亭長，車前吹管。`設右騑，駕兩。璅弩車前伍伯，公八人，中二千石、二千石、六百石皆四人，自四百石以下至二百石皆二人。黃綬，武官伍伯，文官辟車。鈴下、侍閤、門蘭、部署、街里走卒，皆有程品，多少隨所典領。

驛馬三十里一置，`臣昭案：東晉猶有郵驛共置，承受傍郡縣文書。有郵有驛，行傳以相付。縣置屋二區。有承驛吏，皆條所受書，每月言上州郡。風俗通曰：「今吏郵書掾、府督郵，職掌此。」`卒皆赤幘絳韝云。

古者軍出，師旅皆從；秦省其卒，取其師旅之名焉。公以下至二千石，騎吏四人，千石以下至三百石，縣長二人，皆帶劔，持棨戟為前列，揵弓韣九鞬。`通俗文曰：「弓韔謂之鞬。」`諸侯王法駕，官屬傅相以下，皆備鹵簿，似京都官騎，張弓帶鞬，遮迾出入稱促。列侯，家丞、庶子導從。若會耕祠，主縣假給辟車鮮明卒，備其威儀。導從事畢，皆罷所假。

諸車之文：乘輿，倚龍伏虎，𣝛文畫輈，龍首鸞衡，重牙班輪，升龍飛軨。`薛綜曰：「飛軨，以緹油廣八寸，長注地，畫左蒼龍右白虎，繫軸頭。二千石亦然，但無畫耳。」盧植禮記注曰：「軨，轄頭靼也。」楚辭云「倚結軨兮太息」，王逸注曰「重較也」。李尤小車銘曰：「軨之嗛虛，疏達開通。」案二家之言，不如綜注所記。`皇太子、諸侯王，倚虎伏鹿，𣝛文畫輈轓，吉陽筩，朱班輪，鹿文飛軨，旂旗九斿降龍。公、列侯，倚鹿伏熊，黑轓，朱班輪，鹿文飛軨，九斿降龍。卿，朱兩轓，五斿降龍。二千石以下各從科品。諸轓車以上，軛皆有吉陽筩。

諸馬之文：案乘輿，金鋄方釳，插翟象鑣，`爾雅注曰：「鑣，馬勒旁鐵也。」此用象牙。`龍畫緫，沫升龍，赤扇汗，`詩云：「朱幩鑣鑣。」毛傳曰：「人君以朱纏鑣扇汗，且以為鑣飾。」`青兩翅，鷰尾。駙馬，左右赤珥流蘇，飛鳥節，赤膺兼。皇太子或亦如之。王、公、列侯，鏤鍚文髦，朱鑣朱鹿，朱文，絳扇汗，青翅鷰尾。卿以下有騑者，緹扇汗，青翅尾，當盧文髦，上下皆通。中二千石以上及使者，乃有騑駕云。

* * *

