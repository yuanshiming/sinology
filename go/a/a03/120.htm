<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-後漢書-志第三十‧輿服下</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>後漢書</h5>　　
	<span class="style9">志第三十 ‧ 輿服下</span>   
    <hr />
                  <p class="style11">冕冠　長冠　委貌冠　皮弁冠　爵弁冠　通天冠　遠遊冠　高山冠　進賢冠　法冠　武冠　建華冠　方山冠　巧士冠　却非冠　却敵冠　樊噲冠　術氏冠　鶡冠　幘　佩　刀　印　黃赤綬　赤綬　綠綬　紫綬　青綬　黑綬　黃綬　青紺綸　后夫人服</p>
                  <p>上古穴居而野處，衣毛而冒皮，未有制度。後世聖人易之以絲麻，觀翬翟之文，榮華之色，乃染帛以效之，始作五采，成以為服。見鳥獸有冠角𩑺胡之制，遂作冠冕纓蕤，以為首飾。凡十二章。故易曰：「庖犧氏之王天下也，仰觀象於天，俯觀法於地，觀鳥獸之文，與地之宜，近取諸身，遠取諸物，於是始作八卦，以通神明之德，以類萬物之情。」黃帝堯舜垂衣裳而天下治，蓋取諸乾巛。乾巛有文，故上衣玄，下裳黃。日月星辰，山龍華蟲，<span class="style7">孔安國注尚書曰：「華，象草華；蟲，雉也。」</span>作繢宗彝，<span class="style7">古文尚書「繢」作「會」。孔安國曰：「以五采成此畫焉。」宗廟彝樽，亦以山、龍、華蟲為飾。</span>藻火粉米，<span class="style7">孔安國曰：「藻，水草有文者。火為火字，粉若粟米，米若聚米。」</span>黼黻絺繡，<span class="style7">孔安國曰：「黼若斧形。黻為兩己相背。葛之精者曰絺。五色備曰繡。」杜預注左傳曰：「白與黑謂之黼，黑與青謂之黻。」</span>以五采章施于五色作服。<span class="style7">孔安國曰：「以五采明施于五色，作尊卑之服。」</span>天子備章，<span class="style7">鄭玄周禮注曰：「此古天子冕服十二章。」</span>公自山以下，侯伯自華蟲以下，子男自藻火以下，卿大夫自粉米以下。至周而變之，以三辰為旂旗。王祭上帝，則大裘而冕；<span class="style7">鄭衆曰：「大裘，羔裘。服以祀天，示質也。」</span>公侯卿大夫之服用九章以下。<span class="style7">鄭玄曰：「華蟲，五色之蟲。周禮繢人職曰『鳥獸蛇雜四時五色之位以章之』，謂是也。王者相變，至周而以日月星辰畫於旌旗，所謂三辰旂旗，昭其明也。而冕服九章，初一曰龍，次二曰山，次三曰華蟲，次四曰火，次五曰宗彝，皆畫以為繢；次六曰藻，次七曰粉米，次八曰黼，次九曰黻，皆絺以為繡。則衮之衣五章，裳四章，凡九也。鷩畫以雉，謂華蟲也。其衣三章，裳四章，凡七也。毳畫虎蜼，謂宗彝也。其衣三章，裳二章，凡五也。絺刺粉米無畫也。其衣一章，裳二章，凡三也。」法言曰：「聖人文質者也，車服以彰之，藻色以明之，聲音以揚之，詩書以光之。籩豆不陳，玉帛不分，琴瑟不鏗，鍾鼓不耺，吾無以見乎聖也！」</span>秦以戰國即天子位，滅去禮學，郊祀之服皆以袀玄。漢承秦故。至世祖踐祚，都于土中，始修三雍，正兆七郊。顯宗遂就大業，初服旒冕，衣裳文章，赤舄絇屨，以祠天地，養三老五更於三雍，于時致治平矣。</p>
                  <p>天子、三公、九卿、特進侯、侍祠侯，祀天地明堂，皆冠旒冕，衣裳玄上纁下。<span class="style7">東觀書曰：「永平二年正月，公卿議春南北郊，東平王蒼議曰：『孔子曰：「行夏之時，乘殷之路，服周之冕。」為漢制法。高皇帝始受命創業，制長冠以入宗廟。光武受命中興，建明堂，立辟雍。陛下以聖明奉遵，以禮服龍衮，祭五帝。禮缺樂崩，乆無祭天地冕服之制。接尊事神，禮絜齋盛服，敬之至也。日月星辰，山龍華藻，天王衮冕十有二旒，以則天數；旂有龍章日月，以備其文。今祭明堂宗廟，圓以法天，方以則地，服以華文，象其物宜，以降神明，肅雍備思，博其類也。天地之禮，冕冠裳衣，宜如明堂之制。』」</span>乘輿備文，日月星辰十二章，三公、諸侯用山龍九章，九卿以下用華蟲七章，皆備五采，大佩，赤舄絇履，以承大祭。百官執事者，冠長冠，皆祗服。五獄、四瀆、山川、宗廟、社稷諸沾秩祠，皆袀玄長冠，五郊各如方色云。百官不執事，各服常冠袀玄以從。</p>
                  <p>冕冠，垂旒，前後邃延，<span class="style7">邃，垂也。延，冕上覆。</span>玉藻。<span class="style7">周禮曰：「五采繅十有二就，皆五采玉，十有二，玉笄朱紘。」鄭玄注曰：「繅，雜文之名也。合五采絲為之繩，垂於延之前後，各十二，所謂邃延也。就，成也。繩之每一帀而貫五采玉，十有二旒則十二玉也。每就閒蓋一寸。朱紘，以朱組為紘也。紘一條屬兩端於武，此為衮衣之冕。十二旒則用玉二百八十八。鷩衣之冕，繅九旒，用玉二百一十六。毳衣之冕，七旒，用玉百六十八。絺衣之冕，五旒，用玉百二十。玄衣之冕，三旒，用玉七十二。」</span>孝明皇帝永平二年，初詔有司采周官、禮記、尚書皐陶篇，乘輿服從歐陽氏說，公卿以下從大小夏侯氏說。冕皆廣七寸，長尺二寸，前圓後方，朱綠裏，玄上，前垂四寸，後垂三寸，係白玉珠為十二旒，以其綬采色為組纓。<span class="style7">說文曰：「組，綬屬也，小者以為冕纓焉。」禮記曰「玄冠朱組纓，天子之服」是也。</span>三公諸侯七旒，青玉為珠；卿大夫五旒，黑玉為珠。<span class="style7">獨斷曰：「三公諸侯九旒，卿七旒」，與此不同。</span>皆有前無後，各以其綬采色為組纓，旁垂黈纊。<span class="style7">呂忱曰：「黈，黃色也。黃綿為之。」禮緯曰：「旒垂目，纊塞耳，王者示不聽讒，不視非也。」薛綜曰：「以珩玉為充耳也。詩云：『充耳琇瑩。』毛萇傳曰：『充耳謂之瑱。天子玉瑱。琇瑩，美石也。諸侯以石。』」</span>郊天地，宗祀，明堂，則冠之。<span class="style7">蔡邕曰：「鄙人不識，謂之平天冠。」</span>衣裳玉佩備章采，乘輿刺繡，公侯九卿以下皆織成，陳留襄邑獻之云。</p>
                  <p>長冠，一曰齋冠，高七寸，廣三寸，促漆纚為之，制如板，以竹為裏。初，高祖微時，以竹皮為之，謂之劉氏冠，楚冠制也。民謂之鵲尾冠，非也。祀宗廟諸祀則冠之。皆服袀玄，<span class="style7">獨斷曰：「袀，紺繒也。」吳都賦注曰：「袀，皁服也。」</span>絳緣領袖為中衣，絳絝𥿉，示其赤心奉神也。五郊，衣幘絝𥿉各如其色。此冠高祖所造，故以為祭服，尊敬之至也。</p>
                  <p>委貌冠、皮弁冠同制，長七寸，高四寸，制如覆杯，前高廣，後卑銳，所謂夏之毋追，殷之章甫者也。委貌以皁絹為之，皮弁以鹿皮為之。行大射禮於辟雍，公卿諸侯大夫行禮者，冠委貌，衣玄端素裳。<span class="style7">鄭衆周禮傳曰：「衣有襦裳者為端。」鄭玄曰：「謂之端，取其正也。正者，士之衣。袂皆二尺二寸而屬幅，是廣袤等也。其袪尺二寸。大夫以上侈之。侈之者，蓋半而益一焉。半而益一，則其袂三尺三寸，袪尺八寸。」</span>執事者冠皮弁，衣緇麻衣，皁領袖，下素裳，所謂皮弁素積者也。<span class="style7">皮弁，質也。石渠論玄冠朝服。戴聖曰：「玄冠，委貌也。朝服布上素下，緇帛帶，素韋韠。」白虎通曰：「三王共皮弁素積。素積者，積素以為裳也，言要中辟積也。」</span></p>
                  <p>爵弁，一名冕。廣八寸，長尺二寸，如爵形，前小後大，繒其上似爵頭色，有收持笄，所謂夏收殷冔者也。<span class="style7">獨斷曰：「殷黑而微白，前大而後小；夏純黑，亦前小而後大，皆以三十六升漆布為之。詩云：『常服黼冔。』書曰：『王與大夫盡弁。』上古皆以布，中古以絲。孔子曰：『麻冕，禮也，今也純，儉。』」</span>祠天地五郊明堂，雲翹舞樂人服之。禮曰：「朱干玉鏚，<span class="style7">鄭玄曰：「朱干，赤大盾也。鏚，斧也。」</span>冕而舞大夏。」此之謂也。</p>
                  <p>通天冠，高九寸，正豎，頂少邪却，乃直下為鐵卷梁，前有山，展筩為述，乘輿所常服。<span class="style7">獨斷曰：「漢受之秦，禮無文。」</span>服衣，深衣制，有袍，隨五時色。袍者，或曰周公抱成王宴居，故施袍。禮記「孔子衣逢掖之衣」。縫掖其袖，合而縫大之，近今袍者也。今下至賤更小史，皆通制袍，單衣，皁緣領袖中衣，為朝服云。</p>
                  <p>遠遊冠，制如通天，有展筩橫之於前，無山述，諸王所服也。<span class="style7">獨斷曰：「禮無文。」</span></p>
                  <p>高山冠，一曰側注。制如通天，頂不邪却，直豎，無山述展筩，<span class="style7">獨斷曰：「鐵為卷梁，高九寸。」漢書音義曰：「其體側立而曲注。」</span>中外官、謁者、僕射所服。太傅胡廣說曰：「高山冠，蓋齊王冠也。秦滅齊，以其君冠賜近臣謁者服之。」<span class="style7">史記酈生初見高祖，儒衣而冠側注。漢舊儀曰：「乘輿冠高山冠，飛月之纓，幘耳赤，丹紈裏衣，帶七尺斬蛇劔，履虎尾絇履。」案此則亦通于天子。</span></p>
                  <p>進賢冠，古緇布冠也，文儒者之服也。前高七寸，後高三寸，長八寸。公侯三梁，<span class="style7">胡廣曰：「車駕巡狩幸其國者，侯衣玄端之衣，冠九旒之冕，其盛法服以就位也。今列侯自不奉朝請侍祠祭者，不得服此，皆常三梁冠，皁單衣，其歸國流黃衣皁云。」晉公卿禮秩曰：「太傅、司空、司徒著進賢三梁冠，黑介幘。」</span>中二千石以下至博士兩梁，自博士以下至小史私學弟子，皆一梁。宗室劉氏亦兩梁冠，示加服也。<span class="style7">獨斷曰：「漢制禮無文。」荀綽晉百官表注曰：「建光中，尚書陳忠以為『令史質堪上言，太官宜著兩梁，尚書孟布奏，太官職在鼎俎，不列陛位，堪欲令比大夫兩梁冠，不宜許。臣伏惟太官令職在典掌王饔，統六清之飲，列八珍之饌，正百品之羞，納四方之貢，所奉尤重，用思又勤。明詔慎口實之御，防有敗之姦，增崇其選。侍御史主捕案，太醫令奉方藥供養，符節令掌幡信金虎，故位從大夫，車有韜沂，冠有兩梁，所以殊親疏，別內外也。太官令以供養言之，為最親近，以職事言之，為最煩多，令又高選，又執法比太醫令，科同服等，而冠二人殊，名實不副。又博士秩卑，以其傳先王之訓，故尊而異之，令服大夫之冕。猶此言之，兩梁冠非必列於陛位也。建初中，太官令兩梁冠。春秋之義，大於復古。如堪言合典，可施行。克厭帝心，即聽用之』。」獻帝起居注曰：「中平六年，令三府長史兩梁冠，五時衣袍，事位從千石、六百石。」</span></p>
                  <p>法冠，一曰柱後。<span class="style7">獨斷曰：「柱後惠文。」</span>高五寸，以纚為展筩，<span class="style7">前書注曰：「纚，今之縰。」通俗文：「幘裏曰纚。」</span>鐵柱卷，<span class="style7">荀綽晉百官表注曰：「鐵柱，言其厲直不曲橈。」</span>執法者服之，侍御史、廷尉正監平也。或謂之獬豸冠。獬豸神羊，能別曲直，楚王甞獲之，故以為冠。<span class="style7">異物志曰：「東北荒中有獸名獬豸，一角，性忠，見人鬬，則觸不直者；聞人論，則咋不正者。楚執法者所服也。今冠兩角，非象也。」臣昭曰：或謂獬豸迺非定名，在兩角未足斷正，安不存其豎飾，令兩為冠乎？</span>胡廣說曰：「春秋左氏傳有南冠而縶者，則楚冠也。秦滅楚，以其君服賜執法近臣御史服之。」</p>
                  <p>武冠，<span class="style7">　一云古緇布冠之象也。或曰繁冠。</span>一曰武弁大冠，諸武官冠之。<span class="style7">晉公卿禮秩曰：「大司馬、將軍、尉、驃騎、車騎、衞軍、諸大將軍開府從公者，著武冠，平上幘。」</span>侍中、中常侍加黃金璫，附蟬為文，貂尾為飾，謂之「趙惠文冠」。<span class="style7">又名鵔鸃冠。</span>胡廣說曰：「趙武靈王效胡服，以金璫飾首，前插貂尾，為貴職。秦滅趙，以其君冠賜近臣。」<span class="style7">應劭漢官曰：「說者以金取堅剛，百鍊不耗。蟬居高飲絜，口在掖下。貂內勁捍而外溫潤。」此因物生義也。徐廣曰：「趙武靈王胡服有此，秦即趙而用之。」說者蟬取其清高，飲露而不食，貂紫蔚柔潤，而毛采不彰灼，故於義亦取。胡廣又曰：「意謂北方寒涼，本以貂皮暖頟，附施於冠，因遂變成首飾。」</span>建武時，匈奴內屬，世祖賜南單于衣服，以中常侍惠文冠，中黃門童子佩刀云。</p>
                  <p>建華冠，以鐵為柱卷，貫大銅珠九枚，制似縷鹿。<span class="style7">獨斷曰：「其狀若婦人縷鹿。」薛綜曰：「下輪大，上輪小。」</span>記曰：「知天者冠述，知地者履絇。」春秋左傳曰：「鄭子臧好鷸冠。」前圓，以為此則是也。<span class="style7">說文曰：「鷸，知天將雨鳥也。」</span>天地、五郊、明堂，育命舞樂人服之。</p>
                  <p>方山冠，似進賢，以五采縠為之。祠宗朝，大予、八佾、四時、五行樂人服之，冠衣各如其行方之色而舞焉。</p>
                  <p>巧士冠，高七寸，要後相通，直豎。不常服，唯郊天，黃門從官四人冠之，在鹵簿中，次乘輿車前，以備宦者四星云。<span class="style7">獨斷曰：「禮無文。」</span></p>
                  <p>却非冠，制似長冠，下促。宮殿門吏僕射冠之。負赤幡，青翅燕尾，諸僕射幡皆如之。<span class="style7">獨斷曰：「禮無文。」</span></p>
                  <p>却敵冠，前高四寸，通長四寸，後高三寸，制似進賢，衞士服之。<span class="style7">獨斷曰：「禮無文。」</span></p>
                  <p>樊噲冠，漢將樊噲造次所冠，以入項羽軍。廣九寸，高七寸，前後出各四寸，制似冕。司馬殿門大難衞士服之。或曰，樊噲常持鐵楯，聞項羽有意殺漢王，噲裂裳以裹楯，冠之入軍門，立漢王旁，視項羽。</p>
                  <p>術氏冠，前圓，吳制，差池邐迆四重。趙武靈王好服之。今不施用，官有其圖注。<span class="style7">淮南子曰楚莊王所服讎冠者也。蔡邕曰：「其說未聞。」</span></p>
                  <p>諸冠皆有纓蕤，執事及武吏皆縮纓，垂五寸。</p>
                  <p>武冠，俗謂之大冠，環纓無蕤，以青系為緄，加雙鶡尾，豎左右，為鶡冠云。<span class="style7">莊子曰「縵胡之纓，武士之服」是也。</span>五官、左右虎賁、羽林、五中郎將、羽林左右監皆冠鶡冠，紗縠單衣。虎賁將虎文絝，白虎文劔佩刀。虎賁武騎皆鶡冠，虎文單衣。襄邑歲獻織成虎文云。鶡者，勇雉也，其鬬對一死乃止，故趙武靈王以表武士，秦施之焉。<span class="style7">徐廣曰：「鶡似黑雉，出於上黨。」荀綽晉百官表注曰：「冠插兩鶡，鷙鳥之暴疏者也。每所攫撮，應爪摧衄，天子武騎故以冠焉。」傅玄賦注曰：「羽騎，騎者戴鶡。」</span></p>
                  <p>安帝立皇太子，太子謁高祖廟、世祖廟，門大夫從，冠兩梁進賢；洗馬冠高山。罷廟，侍御史任方奏請非乘從時，皆冠一梁，不宜以為常服。事下有司。尚書陳忠奏：「門大夫職如諫大夫，洗馬職如謁者，故皆服其服，先帝之舊也。方言可寢。」奏可。謁者，古者一名洗馬。<span class="style7">古今注曰：「建武十三年，初令令長皆小冠。」獨斷曰：「公卿侍中尚書衣皁而朝者曰朝臣。諸營校尉將大夫以下，不為朝臣。」</span></p>
                  <p>古者有冠無幘，其戴也，加首有頍，所以安物。故詩曰「有頍者弁」，此之謂也。三代之世，法制滋彰，下至戰國，文武並用。秦雄諸侯，乃加其武將首飾為絳袙，以表貴賤，其後稍稍作顏題。漢興，續其顏，却摞之，施巾連題，却覆之，今喪幘是其制也。名之曰幘。幘者，賾也，頭首嚴賾也。至孝文乃高顏題，續之為耳，崇其巾為屋，合後施收，上下羣臣貴賤皆服之。文者長耳，武者短耳，稱其冠也。尚書幘收，方三寸，名曰納言，示以忠正，顯近職也。迎氣五郊，各如其色，從章服也。皁衣羣吏春服青幘，立夏乃止，助微順氣，尊其方也。武吏常赤幘，成其威也。未冠童子幘無屋者，示未成人也。入學小童幘也句卷屋者，示尚幼少，未遠冒也。喪幘却摞，反本禮也。升數如冠，與冠偕也。期喪起耳有收，素幘亦如之，禮輕重有制，變除從漸，文也。<span class="style7">獨斷曰：「幘，古者卑賤執事不冠者之所服也。董仲舒止雨書曰『執事者皆赤幘』，知不冠者之所服也。元帝額有壯髮，不欲使人見，始進幘服之，羣臣皆隨焉。然尚無巾，故言『王莽禿，幘施屋』。冠進賢者宜長耳，冠惠文者宜短耳，各隨其宜。」漢舊儀曰：「凡齋，紺幘；耕，青幘；秋貙劉，服緗幘。」</span></p>
                  <p>古者君臣佩玉，尊卑有度；上有韍，<span class="style7">徐廣曰：「韍如今蔽膝。」</span>貴賤有殊。佩，所以章德，服之衷也。韍，所以執事，禮之共也。故禮有其度，威儀之制，三代同之。五霸迭興，戰兵不息，佩非戰器，韍非兵旗，於是解去韍佩，留其係璲，<span class="style7">徐廣曰：「今名璲為縌。」</span>以為章表。故詩曰「鞙鞙佩璲」，此之謂也。<span class="style7">鞙鞙，佩玉貌。璲，瑞也。鄭玄箋曰：「佩璲者，以瑞玉為佩，佩之鞙鞙然。」</span>韍佩旣廢，秦乃以采組連結於璲，光明章表，轉相結受，故謂之綬。漢承秦制，用而弗改，故加之以雙印佩刀之飾。至孝明皇帝，乃為大佩，衝牙雙瑀璜，皆以白玉。<span class="style7">詩云：「雜佩以贈之。」毛萇曰：「珩、璜、琚、瑀，衝牙之類。」月令章句曰：「佩上有雙衡，下有雙璜，琚瑀以雜之，衝牙蠙珠以納其閒。」玉藻曰：「右徵角，左宮羽，進則揖之，退則揚之，然後玉瑲鳴焉。」纂要曰：「琚瑀所以納閒，在玉之閒，今白珠也。」</span>乘輿落以白珠，公卿諸侯以采絲，其玉視冕旒，為祭服云。</p>
                  <p>佩刀，乘輿黃金通身貂錯，半鮫魚鱗，金漆錯，雌黃室，五色罽隱室華。諸侯王黃金錯，環挾半鮫，黑室。公卿百官皆純黑，不半鮫。小黃門雌黃室，中黃門朱室，童子皆虎爪文，虎賁黃室虎文，其將白虎文，皆以白珠鮫為𨭚口之飾。<span class="style7">通俗文曰：「刀鋒曰𨭚。」</span>乘輿者，加翡翠山，紆嬰其側。<span class="style7">左傳曰：「藻繂鞞鞛。」杜預曰：「鞞，佩刀削上飾。鞛，下飾也。」鄭玄詩箋曰：「旣爵命賞賜，而加賜容刀有飾，顯其能制斷也。」春秋繁露曰：「劔之在左，青龍之象也。刀之在右，白虎之象也。韍之在前，朱鳥之象也。冠之在首，玄武之象也。四者，人之盛飾也。」臣昭案：自天子至于庶人，咸皆帶劔。劔之與刀，形制不同，名稱各異，故蕭何劔履上殿，不稱為刀，而此志言不及劔，如為未備。</span></p>
                  <p>佩雙印，長寸二分，方六分。乘輿、諸侯王、公、列侯以白玉，中二千石以下至四百石皆以黑犀，二百石以至私學弟子皆以象牙。上合絲，乘輿以縢貫白珠，赤罽蕤，諸侯王以下以綔赤絲蕤，縢綔各如其印質。刻書文曰：「正月剛卯旣決，靈殳四方，赤青白黃，四色是當。帝令祝融，以敎夔龍，庶疫剛癉，莫我敢當。疾日嚴卯，帝令夔化，慎爾周伏，化茲靈殳。旣正旣直，旣觚旣方，庶疫剛癉，莫我敢當。」凡六十六字。<span class="style7">前書注云：「以正月卯日作。」</span></p>
                  <p>乘輿黃赤綬，四采，黃赤縹紺，淳黃圭，長二丈九尺九寸，五百首。<span class="style7">漢舊儀曰：「璽皆白玉螭虎紐，文曰『皇帝行璽』、『皇帝之璽』、『皇帝信璽』、『天子行璽』、『天子之璽』、『天子信璽』，凡六璽。皇帝行璽，凡封之璽賜諸侯王書；信璽，發兵徵大臣；天子行璽，策拜外國，事天地鬼神。璽皆以武都紫泥封，青囊白素裏，兩端無縫，尺一板中約署。皇帝帶綬，黃地六采，不佩璽。璽以金銀縢組，侍中組負以從。秦以前民皆佩綬，金、玉、銀、銅、犀、象為方寸璽，各服所好。奉璽書使者乘馳傳。其驛騎也，三騎行，晝夜千里為程。」吳書曰：「漢室之亂，天子北詣河上，六璽不自隨，掌璽者投井中。孫堅北討董卓，頓軍城南，官署有井，每旦有五色氣從井出。堅使人浚得傳國璽。其文曰『受命于天，旣壽永昌』。方圍四寸，上有紐文槃五龍，瑨七寸管，龍上一角缺。」獻帝起居注曰：「時六璽不自隨，及還，於閣上得。」晉陽秋曰：「冉閔大將軍蔣幹以傳國璽付河南太守戴施，施獻之，百僚皆賀。璽光照洞徹，上蟠螭文隱起，書曰『昊天之命，皇帝壽昌』。秦舊璽也。」徐廣曰：「傳國璽文曰『受天之命，皇帝壽昌』。」</span></p>
                  <p>諸侯王赤綬，<span class="style7">徐廣曰：「太子及諸王金印，龜紐，纁朱綬。」</span>四采，赤黃縹紺，淳赤圭，長二丈一尺，三百首。<span class="style7">荀綽晉百官表注曰：「皇太子朱綬，三百二十首。」</span></p>
                  <p>太皇太后、皇太后，其綬皆與乘輿同，皇后亦如之。</p>
                  <p>長公主、天子貴人與諸侯王同綬者，加特也。</p>
                  <p>諸國貴人、相國皆綠綬，三采，綠紫紺，淳綠圭，長二丈一尺，二百四十首。<span class="style7">前書曰：「相國、丞相皆秦官，金印紫綬。高帝相國綠綬。」徐廣曰：「金印綠綟綬。」綟音戾，草名也。以染似綠，又云似紫。紫綬名緺綬，緺音瓜，其色青紫。綟字亦盭，音同也，傳寫者誤作「縶」。公加殊禮，皆服之。何承天云：「緺音媧。青紫色綬。綟，紫色也。」</span></p>
                  <p>公、侯、將軍紫綬，二采，紫白，淳紫圭，長丈七尺，百八十首。<span class="style7">前書曰：「太尉金印紫綬。御史大夫位上卿，銀印青綬，成帝更名大司空，金印紫綬。將軍亦金印。」漢官儀曰：「馬防為車騎將軍，銀印青綬，在卿上，絕席。和帝以竇憲為車騎將軍，始加金紫，次司空。」</span></p>
                  <p>公主封君服紫綬。</p>
                  <p>九卿、中二千石、二千石青綬，三采，青白紅，淳青圭，長丈七尺，百二十首。<span class="style7">一號青緺綬。</span>自青綬以上，縌皆長三尺二寸，與綬同采而首半之。縌者，古佩璲也。佩綬相迎受，故曰縌。紫綬以上，縌綬之閒得施玉環鐍云。<span class="style7">通俗文曰：「缺環曰鐍。」漢舊儀曰「其斷獄者印為章」也。</span></p>
                  <p>千石、六百石黑綬，三采，青赤紺，淳青圭，長丈六尺，八十首。四百石、三百石長同。<span class="style7">漢官曰：「尚書僕射，銅印青綬。」</span></p>
                  <p>四百石、三百石、二百石黃綬，一采，淳黃圭，長丈五尺，六十首。自黑綬以下，縌綬皆長三尺，與綬同采而首半之。</p>
                  <p>百石青紺綬，一采，宛轉繆織圭，長丈二尺。<span class="style7">丁孚漢儀載太僕、太中大夫襄言：「乘輿綬，黃地冒白羽，青絳綠五采，四百首，長二丈三尺。詔所下王綬，冒亦五采，上下無差。諸王綬四采，絳地冒白羽，青黃去緣，二百六十首，長二丈一尺。公主綬如王。侯，絳地，紺縹三采，百二十首，長丈八尺。二千石綬，羽青地，桃華縹三采，百二十首，長丈八尺。黑綬，羽青地，絳二采，八十首，長一丈七尺。黃綬一采，八十首，長丈七尺。以為常式。民織綬不如式，沒入官，犯者為不敬。二千石綬以上，禁民無得織以粉組。」皇太后詔可，王綬如所下。</span></p>
                  <p>凡先合單紡為一系，四系為一扶，五扶為一首，五首成一文，文采淳為一圭。首多者系細，少者系麤，皆廣尺六寸。<span class="style7">東觀書曰：「建武元年，復設諸侯王金璽綟綬，公侯金印紫綬。九卿、執金吾、河南尹秩皆中二千石，大長秋、將作大匠、度遼諸將軍、郡太守、國傅相皆秩二千石，校尉、中郎將、諸郡都尉、諸國行相、中尉、內史、中護軍、司直秩皆二千石，以上皆銀印青綬。中外官尚書令、御史中丞、治書侍御史、公將軍長史、中二千石丞、正、平、諸司馬、中宮王家僕、雒陽令秩皆千石，尚書、中謁者、謁者、黃門冗從、四僕射、諸都監、中外諸都官令、都候、司農部丞、郡國長史、丞、候、司馬、千人秩皆六百石，家令、侍、僕秩皆六百石，雒陽巿長秩四百石，主家長秩皆四百石，以上皆銅印黑綬。諸署長楫櫂丞秩三百石，諸秩千石者，其丞、尉皆秩四百石，秩六百石者，丞、尉秩三百石，四百石者，其丞、尉秩二百石，縣國丞、尉亦如之，縣、國三百石長相，丞、尉亦二百石，明堂、靈臺丞、諸陵校長秩二百石，丞、尉、校長以上皆銅印黃綬。縣國守宮令、相或千石或六百石，長相或四百石或三百石，長相皆以銅印黃綬。而有秩者侍中、中常侍、光祿大夫秩皆二千石，太中大夫秩皆比二千石，尚書、諫議大夫、侍御史、博士皆六百石，議郎、中謁者秩皆比六百石，小黃門、黃門侍郎、中黃門秩皆比四百石，郎中秩皆比三百石，太子舍人秩二百石。」</span></p>
                  <p>太皇太后、皇太后入廟服，紺上皁下，蠶，青上縹下，皆深衣制，<span class="style7">徐廣曰：「即單衣。」</span>隱領袖緣以絛。翦氂蔮，簪珥。珥，耳璫垂珠也。簪以瑇瑁為擿，長一尺，端為華勝，上為鳳皇爵，以翡翠為毛羽，下有白珠，垂黃金鑷。左右一橫簪之，以安蔮結。諸簪珥皆同制，其擿有等級焉。</p>
                  <p>皇后謁廟服，紺上皁下，蠶，青上縹下，皆深衣制，隱領袖緣以絛。假結，步搖，簪珥。步搖以黃金為山題，貫白珠為桂枝相繆，一爵九華，熊、虎、赤羆、天鹿、辟邪、南山豐大特六獸，詩所謂「副笄六珈」者。<span class="style7">毛詩傳曰：「副者，后夫人之首飾，編髮為之。笄，衡笄也。珈，笄飾之最盛者，所以別尊卑。」鄭玄曰：「珈之言加也。副旣笄而加飾，如今步搖上飾，古之制所未聞。」</span>諸爵獸皆以翡翠為毛羽。金題，白珠璫繞，以翡翠為華云。</p>
                  <p>貴人助蠶服，純縹上下，深衣制。大手結，墨瑇瑁，又加簪珥。</p>
                  <p>長公主見會衣服，加步搖，公主大手結，皆有簪珥，衣服同制。</p>
                  <p>自公主封君以上皆帶綬，以采組為緄帶，各如其綬色。黃金辟邪，首為帶鐍，飾以白珠。</p>
                  <p>公、卿、列侯、中二千石、二千石夫人，紺繒蔮，黃金龍首銜白珠，魚須擿，長一尺，為簪珥。入廟佐祭者皁絹上下，助蠶者縹絹上下，皆深衣制，緣。自二千石夫人以上至皇后，皆以蠶衣為朝服。</p>
                  <p>公主、貴人、妃以上，嫁娶得服錦綺羅縠繒，采十二色，重緣袍。特進、列侯以上錦繒，采十二色。六百石以上重練，采九色，禁丹紫紺。三百石以上五色采，青絳黃紅綠。二百石以上四采，青黃紅綠。賈人，緗縹而已。<span class="style7">博物記曰：「交州南有蟲，長減一寸，形似白英，不知其名，視之無色，在陰地多緗色，則赤黃之色也。」</span></p>
                  <p>公、列侯以下皆單緣襈，制文繡為祭服。自皇后以下，皆不得服諸古麗圭襂閨緣加上之服。<span class="style7">司馬相如大人賦曰：「垂旬始以為襂。」注云：「葆下旒也。」則襂之容如旌旒也。</span>建武、永平禁絕之，建初、永元又復中重，於是世莫能有制其裁者，乃遂絕矣。<span class="style7">蔡邕表志曰：「永平初，詔書下車服制度，中宮皇太子親服重繒厚練，浣已復御，率下以儉化起機。諸侯王以下至于士庶，嫁娶被服，各有秩品。當傳萬世，揚光聖德。臣以為宜集舊事儀注本奏，以成志也。」</span></p>
                  <p>凡冠衣諸服，旒冕、長冠、委貌、皮弁、爵弁、建華、方山、巧士，衣裳文繡，赤舄，服絇履，大佩，皆為祭服，其餘悉為常用朝服。唯長冠，諸王國謁者以為常朝服云。宗廟以下，祠祀皆冠長冠，皁繒袍單衣，絳緣領袖中衣，絳絝𥿉，五郊各從其色焉。</p>
                  <p>贊曰：車輅各庸，旌旂異局。冠服致美，佩紛璽玉。敬敬報情，尊尊下欲。孰夸華文，匪豪麗縟。</p>
                  <hr />
  </div>
		 <div class="next1"><a href="119.htm">上卷</a> / <a href="a03.htm">後漢書目錄</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

