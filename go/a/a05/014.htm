<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-晉書-卷十四‧志第四</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      <div class="feature"><h5>晉書</h5>　　<span class="style9">卷十四 ‧ 志第四</span>　<span class="style11">地理上</span>
    <hr />
    <p class="style15">總敘　司州　兗州　豫州　冀州　幽州　平州　并州　雍州　涼州　秦州　梁州　益州　寧州</p>
    <p>昔者元胎無象，太素流形，對越在天，以為元首，則記所謂冬居營窟，夏居橧巢，飲血茹毛，未有麻絲者也。及燧人鑽火，庖犧出震，風宗下武，炎胤昌基，畫野無聞，其歸一揆。黃帝則東海南江，登空躡岱，至於崑峰振轡，崆山訪道，存諸汗竹，不可厚誣。高陽任地依神，帝嚳順天行義。東踰蟠木，西濟流沙，北至幽陵，南撫交阯，日月所經，舟車所至，莫匪王臣，不踰茲域。帝堯時，禹平水土，以為九州。虞舜登庸，厥功彌劭，表提類而分區宇，判山河而考疆域，冀北創并部之名，燕齊起幽營之號，則書所謂肇十有二州，封十有二山者也。夏功在于唐堯，殷因無所損益。周武克商，自豐徂鎬。至成王時，改作禹貢，徐梁入於青雍，冀野析於幽并。職方掌天下之土，以周厥利；保章辯九州之野，皆有分星。東南曰揚州，正南曰荊州，河南曰豫州，正東曰青州，河東曰兗州，正西曰雍州，東北曰幽州，河內曰冀州，正北曰并州。始皇初并天下，懲㣻戰國，削罷列侯，分天下為三十六郡。<span class="style7">三川、河東、南陽、南郡、九江、鄣郡、會稽、潁川、碭郡、泗水、薛郡、東郡、琅邪、齊郡、上谷、漁陽、右北平、遼西、遼東、代郡、鉅鹿、邯鄲、上黨、太原、雲中、九原、鴈門、上郡、隴西、北地、漢中、巴郡、蜀郡、黔中、長沙、凡三十五郡，與內史為三十六郡也。</span>於是興師踰江，平取百越，又置閩中、南海、桂林、象郡，凡四十郡，郡一守焉。其地則西臨洮而北沙漠，東縈西帶，皆臨大海。漢祖龍興，革秦之弊，分內史為三部，更置郡國二十有三，<span class="style7">桂陽、江夏、豫章、河內、魏郡、東海、楚國、平原、梁國、定襄、泰山、汝南、淮陽、千乘、東萊、燕國、清河、信都、常山、中山、渤海、廣漢、涿郡，合二十三也。三內史者，河上、渭南、中地也。地理志曰：高祖增二十六，武帝改河上、渭南、中地以為京兆、馮翊、扶風，是為三輔也。</span>文增厥九，<span class="style7">廣平、城陽、淄川、濟南、膠西、膠東、河間、廬江、衡山，武帝改衡山曰六安。</span>景加其四。<span class="style7">濟北、濟陰、山陽、北海也。宣改濟北曰東平。</span>武帝開越攘胡，初置十七，<span class="style7">南海、蒼梧、鬱林、合浦、交阯、九真、日南、朱崖、儋耳九郡，平西南夷置䍧柯、越嶲、沈黎、汶山、犍為、益州六郡，西置武都郡，又分立零陵郡，合十七郡。</span>拓土分疆，又增十四。<span class="style7">弘農、臨淮、西河、朔方、酒泉、陳留、安定、天水、玄菟、樂浪、廣陵、敦煌、武威、張掖。</span>昭帝少事，又增其一。<span class="style7">金城也。</span>至平帝元始二年，凡新置郡國七十有一，與秦四十，合一百一十有一。改雍曰涼，改梁曰益，又置徐州，復夏舊號，南置交阯，北有朔方，凡為十三部。<span class="style7">涼、益、荊、揚、青、豫、兗、徐、幽、并、冀十一州，交阯、朔方二刺史，合十三部。</span>光武投戈之歲，在彫秏之辰，郡國蕭條，并省者八。<span class="style7">城陽、淄川、高密、膠東、六安、真定、泗水、廣陽。</span>建武十一年，省州牧，復為刺史，員十三人，各掌一州。明帝置一，<span class="style7">永昌也。</span>章帝置二，<span class="style7">任城、吳郡。</span>和順改作，其名有九。<span class="style7">和置濟北、廣陽，順改淮陽為陳，改楚為彭城，濟東為東平，臨淮為下邳，千乘為樂安，信都為安平，天水為漢陽。</span>省朔方刺史，合之於司隸，凡十三部，<span class="style7">其與西漢不同者，司隸校尉部郡治河南，朔方隸於并部。</span>而郡國百有八焉。<span class="style7">省前漢八，分置五，改舊名七，因舊九十六，少前漢三也。</span>桓靈頗增於前，復置六郡。<span class="style7">桓，高陽、高涼、愽陵；靈，南安、鄱陽、廬陵。</span>魏武定霸，三方鼎立，生靈版蕩，關洛荒蕪，所置者十二，<span class="style7">新興、樂平、西平、新平、洛陽、陰平、帶方、譙、樂陵、章武、南鄉、襄陽。</span>所省者七，<span class="style7">上郡、朔方、五原、雲中、定襄、漁陽、廬江。</span>而文帝置七，<span class="style7">朝歌、陽平、弋陽、魏興、新城、義陽、安豐。</span>明及少帝增二，<span class="style7">明，上庸也；少，平陽也。</span>得漢郡者五十四焉。蜀先主於漢建安之間初置郡九，<span class="style7">巴東、巴西、梓潼、江陽、汶山、漢嘉、朱提、宕渠、涪陵。</span>後主增二，<span class="style7">雲南、興古。</span>得漢郡者十有一焉。吳主大皇帝初置郡五，<span class="style7">臨賀、武昌、珠崖、新安、廬陵南部。</span>少帝、景帝各四，<span class="style7">少，臨川、臨海、衡陽、湘東。景，天門、建安、建平、合浦北部。</span>歸命侯亦置十有二郡，<span class="style7">始安、始興、邵陵、安成、新昌、武平、九德、吳興、東陽、桂林、滎陽、宜都。</span>得漢郡者十有八焉。</p>
<p>晉武帝太康元年，既平孫氏，凡增置郡國二十有三，<span class="style7">滎陽、上洛、頓丘、臨淮、東莞、襄城、汝陰、長廣、廣甯、昌黎、新野、隨郡、陰平、義陽、毗陵、宣城、南康、晉安、寧浦、始平、略陽、樂平、南平。</span>省司隸置司州，別立梁、秦、寧、平四州，仍吳之廣州，凡十九州，<span class="style7">司、冀、兗、豫、荊、徐、揚、青、幽、平、并、雍、涼、秦、梁、益、寧、交、廣州。</span>郡國一百七十三，<span class="style7">仍吳所置二十五，仍蜀新置十一，仍魏所置二十一，仍漢舊九十三，置二十三。</span>以為冠帶之國，盡有殷周之土。若乃敦龐於天地之始，昭晰於犧農之世，用長黎元，未爭疆埸。而玉環楛矢，夷裘風駕，南翬表貺，東風入律，光乎上德，奚遠弗臻。然則星象麗天，山河紀地，端掖裁其弘敞，崤函判其都邑，仰觀俯察，萬物攸歸。是以洛沚咸陽，宛然秦漢，晉濱河西，同知堯禹，于茲新邑，宅是鎬京，五尺童子皆能口誦者，史官弗之書也。</p>
    <p>昔庖犧氏生於成紀，而為天子，都於陳。神農氏都陳，而別營于曲阜。黃帝生於壽丘，而都於涿鹿。少昊始自窮桑，而遷都曲阜。顓頊始自窮桑，而徙邑商丘。高辛即號，建都于亳。孫卿子曰：「不登高山，不知天之高；不臨深谿，不知地之厚也。」大哉坤象，萬物資生，載崑華而不墜，傾河海而寧泄。考卜惟王，乘飛駐軫，睨𡹮山而鐫勒，覽曾城以為翫。時逢稽浸，道接陵夷，平王東遷，星離豆剖，當塗馭寓，瓜分鼎立。世祖武皇帝接千祀之餘，當八堯之禪，先王桑梓，罄宇來歸，斯固可得而言者矣。惠皇不虞，中州盡棄，永嘉南度，綸行建鄴，九分天下而有二焉。</p>
    <p>昔大禹觀於濁河而受綠字，寰瀛之內可得而言也。天有七星，地有七表；天有四維，地有四瀆。八紘之外，名為八極。地不足東南，天不足西北。八極之廣，東西二億三萬一千三百里，南北二億三萬一千三百里。自地至天，半八極之數，自下亦如之。昔黃帝令豎亥步自東極至于西極，五億十萬九千八百八步。史臣桉，凡周天積百七萬九百一十三里，徑三十五萬六千九百七十里。所謂南北為經，東西為緯。天有十二次，日月之所躔；地有十二辰，王侯之所國也。或因生得姓，因功命土，祁、酉、燕、齊，在乎茲域。</p>
    <p>昔黃帝旁行天下，方制萬里，得百里之國萬區，則周易所謂「首出庶物，萬國咸寧」者也。昔在帝堯，協和萬邦，制八家為鄰，三鄰為朋，三朋為里，五里為邑，十邑為都，十都為師，州十有二師焉。夏后氏東漸于海，西被于流沙，南浮于江，而朔南暨聲教，窮豎亥所步，莫不率俾，會羣臣於塗山，執玉帛者萬國。於是九州之內，作為五服。天子之國，內五百里甸服，百里賦納總，二百里納銍，三百里納秸服，四百里粟，五百里米。甸服外五百里侯服，百里采，二百里任，三百里候。侯服外五百里綏服，三百里揆文教，二百里奮武衞。綏服外五百里要服，三百里夷，二百里蔡。要服外五百里荒服，三百里蠻，二百里流。訖于四海，弼成五服，五服至于五千里。</p>
    <p>夏德中微，遇有窮之亂。少康中興，不失舊物。自孔甲之後，以至於桀，諸侯相兼，其能存者三千餘國，方於塗山，十損其七矣。成湯敗桀於焦，遷鼎於亳，伊摯、仲虺之徒，大明憲典。王者之制爵祿，公侯伯子男凡五等。天子之田方千里，公侯田方百里，伯七十里，子男五十里。不能五十里者，不達於天子，附於諸侯，曰附庸。凡四海之內九州，州方千里。州建百里之國三十，七十里之國六十，五十里之國百有二十，凡二百一十國。名山大澤不以封，其餘以為附庸間田。八州，州二百一十國。天子之縣內，百里之國九，七十里之國二十有一，五十里之國六十有三，凡九十三國。名山大澤不以班，其餘以祿士，以為間田。凡九州，千七百七十三國。天子之元士，諸侯之附庸，不與。天子百里之內以供官，千里之內以為御，千里之外設方伯。五國以為屬，屬有長；十國以為連，連有帥；三十國以為卒，卒有正；二百一十國以為州，州有伯。八州，八伯，五十六正，百六十八帥，三百三十六長。八伯各以其屬屬於天子之老二人，分天下為左右，曰二伯。千里之內曰甸，千里之外曰采，曰流。天子使其大夫為三監，監於方伯之國，國三人。天子之縣，內，諸侯祿也；外，諸侯嗣也。</p>
    <p>武王歸豐，監於二代，設爵惟五，分土惟三。封同姓五十餘國，周公、康叔建於魯衞，各數百里。太公封於齊，表東海者也。凡一千八百國，布列於五千里內。而太昊、黃帝之後，唐虞侯伯猶存。大司徒以諸公之地封疆方五百里，其食者半；諸侯之地方四百里，其食者參之一；諸伯之地方三百里，其食者參之一；諸子之地方二百里，其食者四之一；諸男之地方百里，其食者四之一。不易之地家百畝，一易之地家二百畝，再易之地家三百畝。五家為比，使之相保；五比為閭，使之相受；四閭為族，使之相葬；五族為黨，使之相救；五黨為州，使之相賙；五州為鄉，使之相賔。小司徒以五人為伍，五伍為兩，四兩為卒，五卒為旅，五旅為師，五師為軍。以起軍旅，以作田役，以比追胥，以令貢賦。乃經土地而并收其田野，九夫為井，四井為邑，四邑為丘，四丘為甸，四甸為縣，四縣為都。遺人則十里有廬，廬有飲食。三十里有宿，宿有路室，路室有委。五十里有市，市有候，候有館，館有積。遂人則五家為鄰，五鄰為里，四里為酇，五酇為鄙，五鄙為縣，五縣為遂。大司馬以九畿之籍，施邦國之政。方千里曰國畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰衞畿，又其外方五百里曰蠻畿，又其外方五百里曰夷畿，又其外方五百里曰鎮畿，又其外方五百里曰藩畿。<span class="style7">畿，田限也。自王城以外，面五千里為界，有分限者九也。</span>于時治致太平，政稱刑措，民口千三百七十一萬四千九百三十三，蓋周之盛者也。其衰也，則禮樂征伐出自諸侯，強吞弱而衆暴寡。春秋之初，尚有千二百國；迄獲麟之末，二百四十二年，弒君三十六，亡國五十二，諸侯奔走不得保其社稷者不可勝數，而見於春秋經傳者百有七十國焉。百三十九知其所居，<span class="style7">魯、邾、鄭、宋、紀、衞、西虢、莒、齊、陳、杞、蔡、邢、郕、晉、薛、許、鄧、秦、曹、楚、隨、黃、梁、虞、鄖、小邾、徐、燕、鄀、麋、舒、庸、郯、萊、吳、越、有窮、三苗、瓜州、有虞、東虢、共、宿、申、夷、向、南燕、滕、凡、戴、息、郜、芮、魏、淳于、榖、巴、州、蓼、羅、賴、牟、葛、譚、蕭、遂、滑、權、鄣、霍、耿、江、冀、弦、道、柏、微、鄫、厲、項、密、任、須句、顓臾、頓、管、雍、畢、豐、邘、應、蔣、茅、胙、夔、介、焦、沈、六、巢、根牟、唐、黎、郇瑕、寒、有鬲、斟灌、斟尋、過、有過、戈、偪陽、邿、鑄、豕韋、唐杜、楊、豳、鄶、觀、扈、邳、胡、黎、大庭、駘、岐、邶、鍾吾、蒲姑、昆吾、房、密須、甲父、鄅、桐、亳、韓、趙。</span>三十一國盡亡其處，<span class="style7">祭、極、荀、賈、貳、軫、絞、於餘丘、陽、箕、英氏、毛、聃、莘、偪、封父、仍、有仍、崇、鄟、庸、姺、奄、商奄、襃姒、蓐、有緡、闕鞏、飂、鬷夷、窮桑。</span>蠻夷戎狄不在其間。五伯迭興，總其盟會。陵夷至于戰國，遂有七王，<span class="style7">韓、魏、趙、燕、齊、秦、楚。</span>又有宋、衞、中山，不斷如綫，如三晉篡奪，亦稱孤也。</p>
    <p>司馬法廣陳三代，曰：古者六尺為步，步百為畝，畝百為夫，夫三為屋，屋三為井。井方一里，是為九夫，八家共之。一夫一婦受私田百畝，公田十畝，是為八百八十畝，餘二十畝為廬舍，出入相友，守望相助，疾病相救。民受田，上田夫百畝，中田夫二百畝，下田夫三百畝，歲受耕之，爰自其處。其家衆男為餘夫，亦以口受田如此。士工商家受田，五口乃當農夫一口。有賦有稅，稅謂公田什一及工商衡虞之人也，賦供車馬甲兵士從之役。民年二十受田，六十歸田。種穀必雜五種，以備災旱。田中不得有樹，以妨五穀。環廬種桑柘，菜茹有畦，瓜瓠果蓏植於疆埸，雞㹠狗豕無失其時。閭有序，鄉有庠，序以明教，庠以行禮。司馬之法，官設六軍之衆，因井田而制軍令。地方一里為井，井十為通，通十為成，成方十里。成十為終，終十為同，同方百里。同十為封，封十為畿，畿方千里。故井四為邑，邑四為丘，丘十六井，有戎馬一匹，牛三頭。四丘為甸，甸六十四井也，有戎馬四匹，兵車一乘，牛十二頭，甲士三人，卒七十二人。是謂乘車之制。一同百里，提封萬井，除山川、坑岸、城池、邑居、園囿、街路三千六百井，定出賦六千四百井，戎馬四百匹，兵車百乘，此卿大夫菜地之大者也，是謂百乘之家。一封三百六十六里，提封十萬井，定出賦六萬四千井，戎馬四千匹，兵車千乘，此謂諸侯之大者也，謂之千乘之國。天子畿內方千里，提封百萬井，定出賦六十四萬井，戎馬四萬匹，兵車萬乘，戎卒七十二萬人，故天子稱萬乘之主焉。</p>
    <p>秦始皇既得志於天下，訪周之敗，以為處士橫議，諸侯尋戈，四夷交侵，以弱見奪，於是削去五等焉。</p>
    <p>漢興，創艾亡秦孤立而敗，於是割裂封疆，立爵二等，功臣侯者百有餘邑。于時民罹秦項，戶口彫弊，大侯不過萬家，小者五六百戶，而尊王子弟，大啟九國。古者有分土而無分民，若乃跨州連郡，小則十有餘城，以戶口為差降，略封疆之遠近，所謂分民自漢始也。起鴈門以東，盡遼陽，為燕代。常山以南，太行左轉，渡河濟，漸于海，為齊趙。穀泗以注，奄有龜蒙，為梁楚。東帶江湖，薄會稽，為荊吳。北界淮瀕，略廬衡，為淮南。波漢之陽，亘九疑，為長沙。諸侯比境，周匝三垂，外接胡越。天子自有三河、東郡、潁川、南陽，自江陵以西至巴蜀，北至雲中，西至隴西，與京師內史，凡十五郡。文帝采賈生之議分齊趙，景帝用鼂錯之計削吳楚。武帝施主父之冊，下推恩之令，使諸侯王得分戶邑以封子弟，不行黜陟，而藩國自析。自此以來，齊分為七，趙分為六，梁分為五，淮南分為三。皇子始立者大國不過十餘城，長沙、燕、代雖有舊名，皆亡南北邊矣。自文景與民休息，至平帝元始二年，民戶千二百二十三萬三千六十二，口五千九百五十九萬四千九百七十八，其地東西九千三百二里，南北萬三千三百六十八里。大率十里一亭，亭有長。十亭一鄉，鄉有三老，有秩、嗇夫、游徼各一人。縣大率方百里，民稠則減，稀則曠，鄉、亭亦如之。皆秦制也。光武中興，不踰前制，東海王彊以去就有禮，故優以大封，兼食魯郡二十九縣，其餘稱為寵錫者，兼一郡而已。至桓帝永壽三年，戶千六十七萬七千九百六十，口五千六百四十八萬六千八百五十六，斯亦戶口之滋殖者也。</p>
    <p>獻帝建安元年拜曹操為鎮東將軍，封費亭侯。</p>
    <p>魏文帝黃初三年，初制封王之庶子為鄉公，嗣王之庶子為侯，公侯之庶子為亭伯。</p>
    <p>劉備章武元年，亦以郡國封建諸王，或遙採嘉名，不由檢土地所出。其戶二十萬，男女口九十萬。</p>
    <p>孫權赤烏五年，亦取中州嘉號封建諸王。其戶五十二萬三千，男女口二百四十萬。</p>
    <p>晉文帝為晉王，命裴秀等建立五等之制，惟安平郡公孚邑萬戶，制度如魏諸王。其餘縣公邑千八百戶，地方七十五里；大國侯邑千六百戶，地方七十里；次國侯邑千四百戶，地方六十五里；大國伯邑千二百戶，地方六十里；次國伯邑千戶，地方五十五里；大國子邑八百戶，地方五十里；次國子邑六百戶，地方四十五里；男邑四百戶，地方四十里。</p>
    <p>武帝泰始元年，封諸王以郡為國。邑二萬戶為大國，置上下中下三軍，兵五千人；邑萬戶為次國，置上軍下軍，兵三千人；五千戶為小國，置一軍，兵千五百人。王不之國，官於京師。罷五等之制，公侯邑萬戶以上為大國，五千戶以上為次國，不滿五千戶為小國。太康元年，平吳，大凡戶二百四十五萬九千八百四十，口一千六百一十六萬三千八百六十三。而江左諸國並三分食一，元帝渡江，太興元年，始制九分食一。</p>
    <p>司州。桉禹貢豫州之地。及漢武帝，初置司隸校尉，所部三輔、三河諸郡。其界西得雍州之京兆、馮翊、扶風三郡，北得冀州之河東、河內二郡，東得豫州之弘農、河南二郡，郡凡七。位望隆于牧伯，銀印青綬。及光武都洛陽，司隸所部與前漢不異。魏氏受禪，即都漢宮，司隸所部河南、河東、河內、弘農并冀州之平陽，合五郡，置司州。晉仍居魏都，乃以三輔還屬雍州，分河南立滎陽，分雍州之京兆立上洛，廢東郡立頓丘，遂定名司州，以司隸校尉統之。州統郡一十二，縣一百，戶四十七萬五千七百。</p>
    <p>　　河南郡<span class="style7">漢置。統縣十二，戶一十一萬四千四百。置尹。</span>洛陽<span class="style7">置尉。五部、三市。東西七里，南北九里。東有建春、東陽、清明三門，南有開陽、平昌、宣陽、建陽四門，西有廣陽、西明、閶闔三門，北有大夏、廣莫二門。司隸校尉、河南尹及百官列城內也。</span>河南<span class="style7">周東都王城郟鄏也。</span>鞏<span class="style7">周孝王封周桓公孫惠公於鞏，號東周，故戰國時有東、西周號。芒山、首陽其界也。</span>河陰　新安<span class="style7">函谷關所居。</span>成臯<span class="style7">有關，鄭之武牢。</span>緱氏<span class="style7">有劉聚，周大夫劉子邑。有延壽城、仙人祠。</span>陽城<span class="style7">有鄂阪關。此邑是為地中，夏至景尺五寸。有陽城山、箕山，許由墓在焉。</span>新城<span class="style7">有延壽關。故戎蠻子之國。</span>陸渾<span class="style7">故蠻子國，楚莊王伐陸渾是也。</span>梁<span class="style7">戰國時謂為南梁，別少梁也。</span>陽翟</p>
    <p>　　滎陽郡<span class="style7">泰始二年置。統縣八，戶三萬四千。</span>滎陽<span class="style7">地名敖，秦置敖倉者。</span>京<span class="style7">鄭太叔段所居。</span>密<span class="style7">故周畿內。</span>卷<span class="style7">有愽浪長沙，張良擊秦始皇處。</span>陽武　苑陵　中牟<span class="style7">六國時，趙獻侯都。</span>開封<span class="style7">宋蓬池在東北，或曰蓬澤。</span></p>
    <p>　　弘農郡<span class="style7">漢置。統縣六，戶一萬四千。</span>弘農<span class="style7">本函谷關。漢武帝遷於新安縣。</span>湖<span class="style7">故曰胡，漢武更名湖。</span>陝<span class="style7">故虢國，周分陝東西，二相主之。</span>宜陽　黽池　華陰<span class="style7">華山在縣南。</span></p>
    <p>　　上洛郡<span class="style7">泰始二年，分京兆南郡置。統縣三，戶萬七千。</span>上洛<span class="style7">嶢關在縣西北。</span>商<span class="style7">秦相衞商鞅邑。</span>廬氏<span class="style7">熊耳山在東，伊水所出。</span></p>
    <p>　　平陽郡<span class="style7">故屬河東，魏分立。統縣十二，戶四萬二千。</span>平陽<span class="style7">舊堯都。侯國。</span>楊<span class="style7">故楊侯國。</span>端氏<span class="style7">韓魏趙既為諸侯，以端氏封晉君也。</span>永安<span class="style7">故霍伯國。霍山在東。</span>蒲子　狐讘　襄陵<span class="style7">公國相。</span>絳邑<span class="style7">晉武公自曲沃徙此。</span>濩澤<span class="style7">析城山在西南。</span>臨汾<span class="style7">公國相。</span>北屈<span class="style7">壺口山在東南。有南屈，故稱北。</span>皮氏<span class="style7">故耿國。</span></p>
    <p>　　河東郡<span class="style7">秦置。統縣九，戶四萬二千五百。</span>安邑<span class="style7">舊舜都。</span>聞喜<span class="style7">故曲沃。晉武公自晉陽徙此。</span>垣<span class="style7">王屋山在東北，沇水所出。</span>汾陽<span class="style7">公國相。</span>大陽<span class="style7">吳山在西。周武王封西周太伯後於此。</span>猗氏<span class="style7">古猗頓城。</span>解<span class="style7">有鹽池。</span>蒲坂<span class="style7">有歷山，舜所耕也。有雷首山，夷齊居其陽，所謂首陽山。</span>河北</p>
    <p>　　汲郡<span class="style7">泰始二年置。統縣六，戶三萬七千。</span>汲<span class="style7">有銅關。</span>朝歌<span class="style7">紂所都。</span>共<span class="style7">故國。北山，淇水所出。</span>林慮　獲嘉<span class="style7">故汲新中鄉。漢武帝行過時，獲呂嘉首，因改名。</span>脩武<span class="style7">晉所啟南陽，秦改名脩武。</span></p>
    <p>　　河內郡<span class="style7">漢置。統縣九，戶五萬二千。</span>野王<span class="style7">太行山在西北。</span>州<span class="style7">故晉邑。</span>懷　平臯<span class="style7">邢侯自襄國徙此。</span>河陽　沁水　軹<span class="style7">故周原邑。</span>山陽　溫<span class="style7">故國也，蘇忿生封。</span></p>
    <p>　　廣平郡<span class="style7">魏置。統縣十五，戶三萬五千二百。</span>廣平　邯鄲<span class="style7">秦置為郡。</span>易陽　武安　涉　襄國<span class="style7">故邢侯國都。</span>南和　任　曲梁　列人　肥鄉　臨水　廣年<span class="style7">侯相。</span>斥漳　平恩</p>
    <p>　　陽平郡<span class="style7">魏置。統縣七，戶五萬一千。</span>元城<span class="style7">漢元后生邑。</span>館陶　清泉　發干　東武陽　陽平　樂平</p>
    <p>　　魏郡<span class="style7">漢置。統縣八，戶四萬七百。</span>鄴<span class="style7">魏武受封居此。</span>長樂　魏　斥丘　安陽　蕩陰　內黃<span class="style7">黃池在西。</span>黎陽<span class="style7">故黎侯國。</span></p>
    <p>　　頓丘郡<span class="style7">泰始二年置。統縣四，戶六千三百。</span>頓丘　繁陽　陰安　衞</p>
    <p>　　永嘉之後，司州淪沒劉聰。聰以洛陽為荊州，及石勒，復以為司州。石季龍又分司州之河南、河東、弘農、滎陽，兗州之陳留、東燕為洛州。元帝渡江，亦僑置司州於徐，非本所也。後以弘農人流寓尋陽者僑立為弘農郡。又以河東人南寓者，於漢武陵郡孱陵縣界上明地僑立河東郡，統安邑、聞喜、永安、臨汾、弘農、譙、松滋、大戚八縣。並寄居焉。永和五年，桓溫入洛，復置河南郡，屬司州。</p>
    <p>兗州。桉禹貢濟河之地，舜置十二牧，則其一也。周禮：「河東曰兗州。」春秋元命包云：「五星流為兗州。兗，端也，信也。」又云：「蓋取兗水以名焉。」漢武帝置十三州，以舊名為兗州，自此不改。州統郡國八，縣五十六，戶八萬三千三百。</p>
    <p>　　陳留國<span class="style7">漢置。統縣十，戶三萬。魏武帝封。</span>小黃　浚儀<span class="style7">有洪溝，漢高祖項羽欲分處。</span>封丘　酸棗<span class="style7">烏巢地在東南。</span>濟陽　長垣<span class="style7">故匡城，孔子所厄也。</span>雍丘<span class="style7">故杞國。</span>尉氏　襄邑　外黃</p>
    <p>　　濮陽國<span class="style7">故屬東郡，晉初分東郡置。統縣四，戶二萬一千。</span>濮陽<span class="style7">古昆吾國。師延為紂作靡靡之樂，既而投此水。公國相。</span>廩丘<span class="style7">公國相。有羊角城。</span>　白馬<span class="style7">有瓠子堤。</span>鄄城<span class="style7">公國相。</span></p>
    <p>　　濟陰郡<span class="style7">漢置。統縣九，戶七千六百。</span>定陶<span class="style7">漢高祖封彭越為梁王，都此。</span>乘氏<span class="style7">故侯國。</span>句陽　離狐　宛句　己氏　成武<span class="style7">有楚丘亭。</span>單父<span class="style7">故侯國。</span>城陽<span class="style7">舜所漁，堯冢在西。</span></p>
    <p>　　高平國<span class="style7">故屬梁國，晉初分山陽置。統縣七，戶三千八百。</span>昌邑<span class="style7">侯相。有甲父亭。</span>鉅鹿<span class="style7">魯獲麟所。</span>方與　金鄉　湖陸　高平<span class="style7">侯國。</span>南平陽<span class="style7">侯國。有漆亭。</span></p>
    <p>　　任城國<span class="style7">漢置。統縣三，戶一千七百。</span>任城<span class="style7">古任國。</span>亢父　樊</p>
    <p>　　東平國<span class="style7">漢置。統縣七，戶六千四百。</span>須昌　壽張<span class="style7">有蚩尤祠。</span>范　無鹽　富城　東平陸　剛平</p>
    <p>　　濟北國<span class="style7">漢置。統縣五，戶三千五百。</span>盧<span class="style7">扁鵲所生。縣西有石門。</span>臨邑　東阿　穀城<span class="style7">有烏聚。</span>蛇丘<span class="style7">有下灌亭。</span></p>
    <p>　　泰山郡<span class="style7">漢置。統縣十一，戶九千三百。</span>奉高<span class="style7">西南有明堂。</span>愽<span class="style7">有龜山。</span>贏　南武城　梁父<span class="style7">侯國。有菟裘聚。</span>山茌<span class="style7">茌山在東北。</span>新泰<span class="style7">故曰平陽。</span>南武陽<span class="style7">有顓臾城。</span>萊蕪<span class="style7">有原山。</span>東牟<span class="style7">故牟國。</span>鉅平<span class="style7">有陽關。</span></p>
    <p>　　惠帝之末，兗州闔境淪沒石勒。後石季龍改陳留郡為建昌郡，屬洛州。是時遺黎南渡，元帝僑置兗州，寄居京口。明帝以郗鑒為刺史，寄居廣陵，置濮陽、濟陰、高平、太山等郡。後改為南兗州，或還江南，或居盱眙，或居山陽。後始割地為境，常居廣陵，南與京口對岸。咸康四年，於北譙界立陳留郡。安帝分廣陵郡之建陵、臨江、如臯、寧海、蒲濤五縣置山陽郡，屬南兗州。</p>
    <p>豫州。桉禹貢為荊河之地。周禮：「河南曰豫州。」豫者舒也，言稟中和之氣，性理安舒也。春秋元命包云：「鉤鈐星別為豫州。」地界，西自華山，東至於淮，北自濟，南界荊山。秦兼天下，以為三川、河東、南陽、潁川、碭、泗水、薛七郡。漢改三川為河南郡，武帝置十三州，豫州舊名不改，以河南、河東二郡屬司隸，又以南陽屬荊州。先是，改泗水曰沛郡，改碭郡曰梁，改薛曰魯，分梁沛立汝南郡，分潁川立淮陽郡。後漢章帝改淮陽曰陳郡。魏武分沛立譙郡，魏文分汝南立弋陽郡。及武帝受命，又分潁川立襄城郡，分汝南立汝陰郡，合陳郡於梁國。州統郡國十，縣八十五，戶十一萬六千七百九十六。</p>
    <p>　　潁川郡<span class="style7">秦置。統縣九，戶二萬八千三百。</span>許昌<span class="style7">漢獻帝都許。魏禪，徙都洛陽，許宮室武庫存焉，改為許昌。</span>長社　潁陰　臨潁<span class="style7">公國相。</span>郾　邵陵<span class="style7">公國相。</span>鄢陵<span class="style7">公國相。</span>新汲　長平</p>
    <p>　　汝南郡<span class="style7">漢置。統縣十五，戶二萬一千五百。</span>新息　南安陽　安成<span class="style7">侯相。</span>慎陽　北宜春　朗陵　陽安<span class="style7">故江國。有江亭。</span>上蔡　平輿<span class="style7">故沈子國。有沈亭。</span>定潁　濯陽　南頓　汝陽　吳房<span class="style7">故房子國。</span>西平<span class="style7">故栢國。有龍泉，水可用淬刀劔。</span></p>
    <p>　　襄城郡<span class="style7">泰始二年置。統縣七，戶一萬八千。</span>襄城<span class="style7">侯相。有西不羹城。</span>繁昌<span class="style7">魏文受禪於此。</span>郟　定陵<span class="style7">侯相。</span>父城<span class="style7">侯相。</span>昆陽<span class="style7">公國相。</span>舞陽<span class="style7">宣帝始封此邑。</span></p>
    <p>　　汝陰郡<span class="style7">魏置郡，後廢，泰始二年復置。統縣八，戶八千五百。</span>汝陰<span class="style7">故胡子國。</span>慎<span class="style7">故楚邑。</span>原鹿　固始　鮦陽　新蔡　宋<span class="style7">侯相。</span>襃信</p>
    <p>　　梁國<span class="style7">漢置。統縣十二，戶一萬三千。</span>睢陽<span class="style7">春秋時宋都。</span>蒙　虞　下邑<span class="style7">有碭山，山有文石。</span>寧陵<span class="style7">故葛伯國。</span>榖熟　陳　項　長平　陽夏　武平　苦<span class="style7">東有賴鄉祠，老子所生地。</span></p>
    <p>　　沛國<span class="style7">漢置。統縣九，戶五千九十七。</span>相　沛<span class="style7">漢高祖所起處。</span>豐　竺邑　符離　杼秋　洨　虹　蕭</p>
    <p>　　譙郡<span class="style7">魏置。統縣七，戶一千。</span>譙　城父　酇　山桑　龍亢　蘄　銍</p>
    <p>　　魯郡<span class="style7">漢置。統縣七，戶三千五百。</span>魯<span class="style7">曲阜之地，魯侯伯禽所居。</span>汶陽　卞　鄒<span class="style7">有繹山。</span>蕃<span class="style7">故小邾之國。</span>薛<span class="style7">奚仲所封。</span>公丘</p>
    <p>　　弋陽郡<span class="style7">魏置。統縣七，戶一萬六千七百。</span>西陽<span class="style7">故弦子國。</span>軑　蘄春　邾　西陵　期思　弋陽</p>
    <p>　　安豐郡<span class="style7">魏置。統縣五，戶一千二百。</span>安風　雩婁　安豐<span class="style7">侯相。</span>蓼　松滋<span class="style7">侯相。</span></p>
    <p>　　惠帝分汝陰立新蔡，分梁國立陳郡，分汝南立南頓。永嘉之亂，豫州淪沒石氏。元帝渡江，以春穀縣僑立襄城郡及繁昌縣。成帝乃僑立豫州於江淮之間，居蕪湖。時淮南入北，乃分丹陽僑立淮南郡，居於湖。又以舊當塗縣流人渡江，僑立為縣，并淮南、廬江、安豐並屬豫州。寧康元年，移鎮姑孰。孝武改蘄春縣為蘄陽縣，因新蔡縣人於漢九江王黥布舊城置南新蔡郡，屬南豫州。又於漢廬江郡之南部置晉熙郡。</p>
    <p>冀州。桉禹貢、周禮並為河內之地，舜置十二牧，則其一也。春秋元命包云：「昴畢散為冀州，分為趙國。」其地有險有易，帝王所都，亂則冀安，弱則冀彊，荒則冀豐。舜以冀州南北闊大，分衞以西為并州，燕以北為幽州，周人因焉。及漢武置十三州，以其地依舊名為冀州，歷後漢至晉不改。州統郡國十三，縣八十二，戶三十萬六千。</p>
    <p>　　趙國<span class="style7">漢置。統縣九，戶四萬二千。</span>房子　元氏　平棘　高邑<span class="style7">公國相。</span>中丘　柏人　平鄉　下曲陽<span class="style7">故鼓子國。</span>鄡</p>
    <p>　　鉅鹿國<span class="style7">秦置。統縣二，戶一萬四千。</span>廮陶　鉅鹿</p>
    <p>　　安平國<span class="style7">漢置。統縣八，戶二萬一千。</span>信都　下愽　武邑　武遂　觀津<span class="style7">侯相。</span>扶柳　廣宗<span class="style7">侯國。</span>經</p>
    <p>　　平原國<span class="style7">漢置。統縣九。戶三萬一千。</span>平原　高唐　茌平　愽平　聊城　安德　西平昌　般　鬲</p>
    <p>　　樂陵國<span class="style7">漢置。統縣五，戶三萬三千。</span>厭次　陽信　漯沃　新樂　樂陵<span class="style7">有都尉居。</span></p>
    <p>　　勃海郡<span class="style7">漢置。統縣十，戶四萬。</span>南皮　東光　浮陽　饒安　高城　重合　東安陵　蓨　廣川<span class="style7">侯相。</span>阜城</p>
    <p>　　章武國<span class="style7">泰始元年置。統縣四，戶一萬三千。</span>東平舒　文安　章武　束州</p>
    <p>　　河間國<span class="style7">漢置。統縣六，戶二萬七千。</span>樂城<span class="style7">侯相。</span>武垣　鄚<span class="style7">侯相。</span>易城　中水　成平</p>
    <p>　　高陽國<span class="style7">泰始元年置。統縣四，戶七千。</span>愽陸　高陽　北新城<span class="style7">侯相。</span>蠡吾</p>
    <p>　　愽陵郡<span class="style7">漢置。統縣四，戶一萬。</span>安平　饒陽　南深澤　安國</p>
    <p>　　清河國<span class="style7">漢置。統縣六，戶二萬二千。</span>清河　東武城　繹幕<span class="style7">侯相。</span>貝丘　靈　鄃</p>
    <p>　　中山國<span class="style7">漢置。統縣八，戶三萬三千。</span>盧奴　魏昌　新市　安喜　蒲陰　望都　唐　北平</p>
    <p>　　常山郡<span class="style7">漢置。統縣八，戶二萬四千。</span>真定　石邑　井陘　上曲陽<span class="style7">恒山在縣西北，有坂號飛狐口。</span>蒲吾　南行唐　靈壽　九門<span class="style7">侯相。</span></p>
    <p>　　惠帝之後，冀州淪沒於石勒。勒以太興二年僭號於襄國，稱趙。後為慕容儁所滅，慕容氏又為苻堅所滅。孝武太元八年，堅敗，其地入慕容垂。垂僭號於中山，是為後燕。後燕卒滅於魏。</p>
    <p>幽州。桉禹貢冀州之域，舜置十二牧，則其一也。周禮：「東北曰幽州。」春秋元命包云：「箕星散為幽州，分為燕國。」言北方太陰，故以幽冥為號。武王定殷，封召公於燕，其後與六國俱稱王。及秦滅燕，以為漁陽、上谷、右北平、遼西、遼東五郡。漢高帝分上谷置涿郡。武帝置十三州，幽州依舊名不改。其後開東邊，置玄菟、樂浪等郡，亦皆屬焉。元鳳元年，改燕曰廣陽郡。幽州所部凡九郡，至晉不改。幽州統郡國七，縣三十四，戶五萬九千二十。</p>
    <p>　　范陽國<span class="style7">漢置涿郡。魏文更名范陽郡。武帝置國，封宣帝弟子綏為王。統縣八，戶一萬一千。</span>涿　良鄉　方城　長鄉　遒　故安　范陽　容城<span class="style7">侯相。</span></p>
    <p>　　燕國<span class="style7">漢置，孝昭改為廣陽郡。統縣十，戶二萬九千。</span>薊　安次<span class="style7">侯相。</span>昌平　軍都<span class="style7">有關。</span>廣陽　潞　安樂<span class="style7">國相。蜀主劉禪封此縣公。</span>泉州<span class="style7">侯相。</span>雍奴　狐奴</p>
    <p>　　北平郡<span class="style7">秦置。統縣四，戶五千。</span>徐無　土垠　俊靡　無終</p>
    <p>　　上谷郡<span class="style7">秦置，郡在谷之上頭，故因名焉。統縣二，戶四千七十。</span>沮陽　居庸</p>
    <p>　　廣甯郡<span class="style7">故屬上谷，太康中置郡，都尉居。統縣三，戶三千九百五十。</span>下洛　潘　涿鹿</p>
    <p>　　代郡<span class="style7">秦置。統縣四，戶三千四百。</span>代　廣昌　平舒　當城</p>
    <p>　　遼西郡<span class="style7">秦置。統縣三，戶二千八百。</span>陽樂　肥如　海陽</p>
    <p>　　惠帝之後，幽州沒於石勒。及穆帝永和五年，慕容儁僭號於薊，是為前燕。七年，儁移都於鄴。儁死，子暐為苻堅所滅。堅敗，地復入慕容垂，是為後燕。垂死，寶遷於和龍。</p>
    <p>平州。桉禹貢冀州之域，於周為幽州界，漢屬右北平郡。後漢末，公孫度自號平州牧。及其子康、康子文懿並擅據遼東，東夷九種皆服事焉。魏置東夷校尉，居襄平，而分遼東、昌黎、玄菟、帶方、樂浪五郡為平州，後還合為幽州。及文懿滅後，有護東夷校尉，居襄平。咸寧二年十月，分昌黎、遼東、玄菟、帶方、樂浪等郡國五置平州。統縣二十六，戶一萬六千一百。</p>
    <p>　　昌黎郡<span class="style7">漢屬遼東屬國都尉，魏置郡。統縣二，戶九百。</span>昌黎　賔徒</p>
    <p>　　遼東國<span class="style7">秦立為郡。漢光武以遼東等屬青州，後還幽州。統縣八，戶五千四百。</span>襄平<span class="style7">東夷校尉所居。</span>汶　居就　樂就　安市　西安平　新昌　力城</p>
    <p>　　樂浪郡<span class="style7">漢置。統縣六，戶三千七百。</span>朝鮮<span class="style7">周封箕子地。</span>屯有　渾彌　遂城<span class="style7">秦築長城之所起。</span>鏤方　駟望</p>
    <p>　　玄菟郡<span class="style7">漢置。統縣三，戶三千二百。</span>高句麗　望平　高顯</p>
    <p>　　帶方郡<span class="style7">公孫度置。統縣七，戶四千九百。</span>帶方　列口　南新　長岑　提奚　含資　海冥</p>
    <p>　　平州初置，以慕容廆為刺史，遂屬永嘉之亂，廆為衆所推。及其孫儁移都於薊。其後慕容垂子寶又遷於和龍，自幽州至於廬溥鎮以南地入於魏。慕容熙以幽州刺史鎮令支，青州刺史鎮新城，并州刺史鎮凡城，營州刺史鎮宿軍，冀州刺史鎮肥如。高雲以幽、冀二州牧鎮肥如，并州刺史鎮白狼。後為馮跋所篡，跋僭號於和龍，是為後燕，卒滅於魏。</p>
    <p>并州。桉禹貢蓋冀州之域，舜置十二牧，則其一也。周禮：「正北曰并州，其鎮曰恒山。」春秋元命包云：「營室流為并州，分為衞國。」州不以衞水為號，又不以恒山為稱，而云并者，蓋以其在兩谷之間也。漢武帝置十三州，并州依舊名不改，統上黨、太原、雲中、上郡、鴈門、代郡、定襄、五原、西河、朔方十郡，又別置朔方刺史。後漢建武十一年，省朔方入并州。靈帝末，羌胡大擾，定襄、雲中、五原、朔方、上郡等五郡並流徙分散。建安十八年，省入冀州。二十年，始集塞下荒地立新興郡，後又分上黨立樂平郡。魏黃初元年，復置并州，自陘嶺以北並棄之，至晉因而不改。并州統郡國六，縣四十五，戶五萬九千三百。</p>
    <p>　　太原國<span class="style7">秦置。統縣十三，戶一萬四千。</span>晉陽<span class="style7">侯相。</span>陽曲　榆次　于離　盂　狼孟　陽邑　大陵　祁　平陶　京陵　中都　鄔</p>
    <p>　　上黨郡<span class="style7">秦置。統縣十，戶一萬三千。</span>潞　屯留　壺關　長子　泫氏　高都　銅鞮　涅　襄垣　武鄉</p>
    <p>　　西河國<span class="style7">漢置。統縣四，戶六千三百。</span>離石　隰城　中陽　介休</p>
    <p>　　樂平郡<span class="style7">泰始中置。統縣五，戶四千三百。</span>沾　上艾　壽陽　轑陽　樂平</p>
    <p>　　鴈門郡<span class="style7">秦置。統縣八，戶一萬二千七百。</span>廣武　崞　𣵭陶　平城　葰人　繁畤　原平　馬邑</p>
    <p>　　新興郡<span class="style7">魏置。統縣五，戶九千。</span>九原　定襄　雲中　廣牧　晉昌</p>
    <p>　　惠帝改新興為晉昌郡。及永興元年，劉元海僭號於平陽，稱漢，於是并州之地皆為元海所有。元海乃以雍州刺史鎮平陽，幽州刺史鎮離石。及劉聰攻陷洛陽，置左右司隸，各領戶二十餘萬，萬戶置一內史，凡內史四十三人，單于左右輔各主六夷。又置殷、衞、東梁、西河陽、北兗五州，以懷安新附。劉曜徙都長安，其平陽以東地入石勒。勒平朔方，又置朔州。自惠懷之間，離石縣荒廢，勒於其處置永石郡，又別置武鄉郡。及苻堅、姚興、赫連勃勃，并州並徙置河東，又姚興以河東為并、冀二州云。</p>
    <p>雍州。桉禹貢黑水、西河之地，舜置十二牧，則其一也。以其四山之地，故以雍名焉。亦謂西北之位，陽所不及，陰氣雍閼也。周禮：西曰雍州。蓋并禹梁州之地。周自武王剋殷，都於酆鎬，雍州為王畿。及平王東遷洛邑，以岐酆之地賜秦襄公，則為秦地，累世都之，至始皇遂平六國。秦滅，漢又都之。及武帝置十三州，其地以西偏為涼州，其餘並屬司隸，不統於州。後漢光武都洛陽，關中復置雍州。後罷，復置司隸校尉，統三輔如舊。獻帝時又置雍州，自三輔距西域皆屬焉。魏文帝即位，分河西為涼州，分隴右為秦州，改京兆尹為太守，馮翊、扶風各除左右，仍以三輔屬司隸。晉初於長安置雍州，統郡國七，縣三十九，戶九萬九千五百。</p>
    <p>　　京兆郡<span class="style7">漢置。統縣九，戶四萬。</span>長安　杜陵　霸城　藍田　高陸　萬年<span class="style7">故櫟陽縣。</span>新豐　陰般　鄭<span class="style7">周宣王弟鄭桓公邑。</span></p>
    <p>　　馮翊郡<span class="style7">漢置，名左馮翊。統縣八，戶七千七百。</span>臨晉<span class="style7">故大荔，秦獲之，更名。有河水祠，祠臨晉水，故名。</span>下邽<span class="style7">秦武公伐邽戎，置有上邽，故加「下」。</span>重泉　頻陽<span class="style7">秦厲公置，在頻水之陽。</span>粟邑　蓮芍　郃陽　夏陽<span class="style7">故少梁，秦惠文王更名。梁山在西北。</span></p>
    <p>　　扶風郡<span class="style7">漢武帝以為主爵都尉，太初中更名右扶風。統縣六，戶二萬三千。</span>池陽<span class="style7">漢惠帝置。有截嶭山。</span>郿<span class="style7">成國渠首受渭。</span>雍<span class="style7">侯相。有五畤、太昊、黃帝以下祠三百三所。</span>汧<span class="style7">吳山在西，古文以為汧山。</span>陳倉　美陽<span class="style7">岐山在西北，周太王所邑。</span></p>
    <p>　　安定郡<span class="style7">漢置。統縣七，戶五千五百。</span>臨涇　朝那　烏氏　都盧　鶉觚　陰密<span class="style7">殷時密國。</span>西川</p>
    <p>　　北地郡<span class="style7">秦置。統縣二，戶二千六百。</span>泥陽　富平</p>
    <p>　　始平郡<span class="style7">泰始二年置。統縣五，戶一萬八千。</span>槐里<span class="style7">秦曰廢丘，漢高帝更名。有黃山宮。</span>始平　武功<span class="style7">太一山在東，古文以為終南。</span>鄠<span class="style7">古國，夏啟所伐。</span>蒯城</p>
    <p>　　新平郡<span class="style7">漢置。統縣二，戶二千七百。</span>漆<span class="style7">漆水在西。</span>汾邑</p>
    <p>　　惠帝即位，改扶風國為秦國。徙都。建興之後，雍州沒於劉聰。及劉曜徙都長安，改號曰趙，以秦、涼二州牧鎮上邽，朔州牧鎮高平，幽州刺史鎮北地，并州牧鎮蒲坂。石勒剋長安，復置雍州。石氏既敗，苻健僭據關中，又都長安，是為前秦。於是乃於雍州置司隸校尉，以豫州刺史鎮許昌，秦州刺史鎮上邽，荊州刺史鎮豐陽，洛州刺史鎮宜陽，并州刺史鎮蒲坂。苻堅時，分司隸為雍州，分京兆為咸陽郡，洛州刺史鎮陝城。滅燕之後，分幽州置平州，鎮龍城，幽州刺史鎮薊城，河州刺史鎮枹罕，并州刺史鎮晉陽，豫州刺史鎮洛陽，兗州刺史鎮倉垣，雍州刺史鎮蒲坂。於是移洛州居豐陽，以許昌置東豫州，以荊州刺史鎮襄陽，徐州刺史鎮彭城。即而姚萇滅苻氏，是為後秦。及萇子興剋洛陽，以并、冀二州牧鎮蒲坂，豫州牧鎮洛陽，兗州刺史鎮倉垣，分司隸領北五郡，置雍州刺史鎮安定。及姚泓為劉裕所滅，其地尋入赫連勃勃。勃勃僭號於統萬，是為夏。置幽州牧於大城，又平劉義真於長安，遣子璝鎮焉，號曰南臺。以朔州牧鎮三城，秦州刺史鎮杏城，雍州刺史鎮陰密，并州刺史鎮蒲坂，梁州牧鎮安定，北秦州刺史鎮武功，豫州牧鎮李閏，荊州刺史鎮陝，其州郡之名並不可知也。然自元帝渡江，所置州亦皆遙領。初以魏該為雍州刺史，鎮酇城，尋省，僑立始平郡，寄居武當城。有秦國流人至江南，改堂邑為秦郡，僑立尉氏縣屬焉。康帝時，庾翼為荊州刺史，遷鎮襄陽。其後秦雍流人多南出樊沔，孝武始於襄陽僑立雍州，仍立京兆、始平、扶風、河南、廣平、義成、北河南七郡，並屬襄陽。襄陽故屬荊州。</p>
    <p>涼州。桉禹貢雍州之西界，周衰，其地為狄。秦興美陽甘泉宮，本匈奴鑄金人祭天之處。匈奴既失甘泉，又使休屠、渾邪王等居涼州之地。二王後以地降漢，漢置張掖、酒泉、敦煌、武威郡。其後又置金城郡，謂之河西五郡。漢改周之雍州為涼州，蓋以地處西方，常寒涼也。地勢西北邪出，在南山之間，南隔西羌，西通西域，於時號為斷匈奴右臂。獻帝時，涼州數有亂，河西五郡去州隔遠，於是乃別以為雍州。末又依古典定九州，乃合關右以為雍州。魏時復分以為涼州，刺史領戊己校尉，護西域，如漢故事，至晉不改。統郡八，縣四十六，戶三萬七百。</p>
    <p>　　金城郡<span class="style7">漢置。統縣五，戶二千。</span>榆中　允街　金城　白土　浩亹</p>
    <p>　　西平郡<span class="style7">漢置。統縣四，戶四千。</span>西都　臨羌　長寧　安夷</p>
    <p>　　武威郡<span class="style7">漢置。統縣七，戶五千九百。</span>姑臧　宣威　揖次　倉松　顯美　驪靬　番禾</p>
    <p>　　張掖郡<span class="style7">漢置。統縣三，戶三千七百。</span>永平　臨澤<span class="style7">漢昭武縣，避景帝諱改也。</span>屋蘭<span class="style7">漢因屋蘭名焉。</span></p>
    <p>　　西郡<span class="style7">漢置。統縣五，戶一千九百。</span>日勒　刪丹　仙提　萬歲　蘭池<span class="style7">一云蘭絕池。</span></p>
    <p>　　酒泉郡<span class="style7">漢置。統縣九，戶四千四百。</span>福祿　會水　安彌　騂馬　樂涫　表氏　延壽　玉門　沙頭</p>
    <p>　　敦煌郡<span class="style7">漢置。統縣十二，戶六千三百。</span>昌蒲　敦煌　龍勒　陽關　效穀　廣至　宜禾　宜安　深泉　伊吾　新鄉　乾齊</p>
    <p>　　西海郡<span class="style7">故屬張掖，漢獻帝興平二年，武威太守張雅請置。統縣一，戶二千五百。</span>居延<span class="style7">澤在東南，尚書所謂流沙也。</span></p>
    <p>　　元康五年，惠帝分敦煌郡之宜禾、伊吾、宜安、深泉、廣至等五縣，分酒泉之沙頭縣，又別立會稽、新鄉，凡八縣為晉昌郡。永寧中，張軌為涼州刺史，鎮武威，上表請合秦雍流移人於姑臧西北，置武興郡，統武興、大城、烏支、襄武、晏然、新鄣、平狄、司監等縣。又分西平界置晉興郡，統晉興、枹罕、永固、臨津、臨鄣、廣昌、大夏、遂興、罕唐、左南等縣。是時中原淪沒，元帝徙居江左，軌乃控據河西，稱晉正朔，是為前涼。及張寔，分金城之令居、枝陽二縣，又立永登縣，合三縣立廣武郡。張茂分武興、金城、西平、安故為定州。張駿分武威、武興、西平、張掖、酒泉、建康、西海、西郡、湟河、晉興、須武合十一郡為涼州，興晉、金城、武始、南安、永晉、大夏、武成、漢中為河州，敦煌、晉昌、高昌、西域都護、戊己校尉、玉門大護軍三郡三營為沙州。張駿假涼州都督，攝三州。張祚又以敦煌郡為商州。永興中，置漢陽縣以守牧地，張玄靚改為祁連郡。張天錫又別置臨松郡。天錫降於苻氏，其地尋為呂光所據。呂光都於姑臧後，以郭黁言讖，改昌松為東張掖郡。及呂隆降於姚興，其地三分。武昭王為西涼，建號於敦煌，禿髮烏孤為南涼，建號於樂都。沮渠蒙遜為北涼，建號於張掖。而分據河西五郡。</p>
    <p>秦州。桉禹貢本雍州之域，魏始分隴右置焉，刺史領護羌校尉，中間暫廢。及泰始五年，又以雍州隴右五郡及涼州之金城、梁州之陰平，合七郡置秦州，鎮冀城。太康三年，罷秦州，并雍州。七年，復立，鎮上邽。統郡六，縣二十四，戶三萬二千一百。</p>
    <p>　　隴西郡<span class="style7">秦置。統縣四，戶四千。</span>襄武　首陽<span class="style7">烏鼠山在東。</span>臨洮　狄道</p>
    <p>　　南安郡<span class="style7">漢置。統縣三，戶四千三百。</span>獂道　新興　中陶</p>
    <p>　　天水郡<span class="style7">漢武置，孝明改為漢陽，晉復為天水。統縣六，戶八千五百。</span>上邽　冀<span class="style7">秦州故居。</span>始昌　新陽　顯新<span class="style7">漢顯親縣。</span>成紀</p>
    <p>　　略陽郡<span class="style7">本名廣魏，泰始中更名焉。統縣四，戶九千三百二十。</span>臨渭　平襄　略陽　清水</p>
    <p>　　武都郡<span class="style7">漢置。統縣五，戶三千。</span>下辯　河池　沮　武都　故道</p>
    <p>　　陰平郡<span class="style7">泰始中置。統縣二，戶三千。</span>陰平　平廣</p>
    <p>　　惠帝分隴西之狄道、臨洮、河關，又立洮陽、遂平、武街、始興、第五、真仇六縣，合九縣置狄道郡，屬秦州。張駿分屬涼州，又以狄道縣立武始郡。江左分梁為秦，寄居梁州，又立氐池為北秦州。</p>
    <p>梁州。桉禹貢華陽黑水之地，舜置十二牧，則其一也。梁者，言西方金剛之氣強梁，故因名焉。周禮職方氏以梁并雍。漢不立州名，以其地為益州。及獻帝初平六年，以臨江縣屬永寧郡。建安六年，劉璋改永寧為巴東郡，分巴郡墊江置巴西郡。劉備據蜀，又分廣漢之葭萌、涪城、梓潼、白水四縣，改葭萌曰漢壽，又立漢德縣，以為梓潼郡；割巴郡之宕渠、宣漢、漢昌三縣置宕渠郡，尋省，以縣並屬巴西郡。泰始三年，分益州，立梁州於漢中，改漢壽為晉壽，又分廣漢置新都郡。梁州統郡八，縣四十四，戶七萬六千三百。</p>
    <p>　　漢中郡<span class="style7">秦置，統縣八，戶一萬五千。</span>南鄭　蒲池　襃中　沔陽　成固　西鄉　黃金　興道</p>
    <p>　　梓潼郡<span class="style7">蜀置。統縣八，戶一萬二百。</span>梓潼　涪城　武連　黃安　漢德　晉壽　劔閣　白水</p>
    <p>　　廣漢郡<span class="style7">漢置。統縣三，戶五千一百。</span>廣漢　德陽　五城</p>
    <p>　　新都郡<span class="style7">泰始二年置。統縣四，戶二萬四千五百。</span>雒　什方　緜竹　新都</p>
    <p>　　涪陵郡<span class="style7">蜀置。統縣五，戶四千二百。</span>漢復　涪陵　漢平　漢葭　萬寧</p>
    <p>　　巴郡<span class="style7">秦置。統縣四，戶三千三百。</span>江州　墊江　臨江　枳</p>
    <p>　　巴西郡<span class="style7">蜀置。統縣九，戶一萬二千。</span>閬中　西充國　蒼溪　岐愜　南充國　漢昌　宕渠　安漢　平州</p>
    <p>　　巴東郡<span class="style7">漢置。統縣三，戶六千五百。</span>魚復　朐䏰　南浦</p>
    <p>　　太康六年九月，罷新都郡并廣漢郡。惠帝復分巴西置宕渠郡，統宕渠、漢昌，宣漢三縣，并以新城、魏興、上庸合四郡以屬梁州。尋而梁州郡縣沒於李特，永嘉中又分屬楊茂搜，其晉人流寓於梁益者，仍於二州立南北二陰平郡。及桓溫平蜀之後，以巴漢流人立晉昌郡，領長樂、安晉、延壽、安樂、宣漢、寧都、新興、吉陽、東關、永安十縣；又置益昌、晉興二縣，屬巴西郡；於德陽界東南置遂寧郡；又於晉壽置劔閣縣，屬梁州。後孝武分梓潼北界立晉壽郡，統晉壽、白水、邵歡、興安四縣；梓潼郡徙居梓潼，罷劔閣縣；又別置南漢中郡，分巴西、梓潼為金山郡。及安帝時，又立新巴、汶陽二郡，又有北新巴、華陽、南陰平、北陰平四郡，其後又立巴渠、懷安、宋熙、白水、上洛、北上洛、南宕渠、懷漢、新興、安康等十郡。</p>
    <p>益州。桉禹貢及舜十二牧俱為梁州之域，周合梁於雍，則又為雍州之地。春秋元命包云：「參伐流為益州，益之為言阨也。」言其所在之地險阨也，亦曰疆壤益大，故以名焉。始秦惠王滅蜀，置郡，以張若為蜀守。及始皇置三十六郡，蜀郡之名不改。漢初有漢中、巴蜀。高祖六年，分蜀置廣漢，凡為四郡。武帝開西南夷，更置犍為、䍧牱、越巂、益州四郡，凡八郡，遂置益州統焉，益州蓋始此也。及後漢，明帝以新附置永昌郡，安帝又以諸道置蜀、廣漢、犍為三郡屬國都尉，及靈帝又以汶江、蠶陵、廣柔三縣立汶山郡。獻帝初平元年，劉璋分巴郡立永寧郡。建安六年，改永寧為巴東，以巴郡為巴西，又立涪陵郡。二十一年，劉備分巴郡立固陵郡。蜀章武元年，又改固陵為巴東郡，巴西郡為巴郡，又分廣漢立梓潼郡，分犍為立江陽郡，以蜀郡屬國為漢嘉郡，以犍為屬國為朱提郡。劉禪建興二年，改益州郡為建寧郡，廣漢屬國為陰平郡，分建寧永昌立雲南郡，分建寧䍧牱立興古郡，分廣漢立東廣漢郡。魏景元中，蜀平，省東廣漢郡。及武帝泰始二年，分益州置梁州，以漢中屬焉。七年，又分益州置寧州。益州統郡八，縣四十四，戶十四萬九千三百。</p>
    <p>　　蜀郡<span class="style7">秦置。統縣六，戶五萬。</span>成都　廣都　繁　江原　臨邛　郫</p>
    <p>　　犍為郡<span class="style7">漢置。統縣五，戶一萬。</span>武陽　南安　僰道　資中　牛鞞</p>
    <p>　　汶山郡<span class="style7">漢置。統縣八，戶一萬六千。</span>汶山　升遷　都安　廣陽　興樂　平康　蠶陵　廣柔</p>
    <p>　　漢嘉郡<span class="style7">蜀置。統縣四，戶一萬三千。</span>漢嘉　徙陽　嚴道　旄牛</p>
    <p>　　江陽郡<span class="style7">蜀置。統縣三，戶三千一百。</span>江陽　符　漢安</p>
    <p>　　朱提郡<span class="style7">蜀置。統縣五，戶二千六百。</span>朱提　南廣　漢陽　南秦　堂狼</p>
    <p>　　越巂郡<span class="style7">漢置。統縣五，戶五萬三千四百。</span>會無　邛都　卑水　定苲　臺登</p>
    <p>　　䍧牱郡<span class="style7">漢置。統縣八，戶一千二百。</span>萬壽　且蘭　談指　夜郎　毋斂　并渠　鄨　平夷</p>
    <p>　　惠帝之後，李特僭號於蜀，稱漢，益州郡縣皆沒於特。李雄又分漢嘉、蜀二郡立沈黎、漢原二郡。是時益州郡縣雖沒李氏，江左並遙置之。桓溫滅蜀，其地復為晉有，省漢原、沈黎而立南陰平、晉原、寧蜀、始寧四郡焉。咸安二年，益州復沒於苻氏。太元八年，復為晉有。隆安二年，又立晉熙、遂寧、晉寧三郡云。</p>
    <p>寧州。於漢魏為益州之域。泰始七年，武帝以益州地廣，分益州之建寧、興古、雲南，交州之永昌，合四郡為寧州，統縣四十五，戶八萬三千。</p>
    <p>　　雲南郡<span class="style7">蜀置。統縣九，戶九千二百。</span>雲平　雲南　梇棟　青蛉　姑復　邪龍　楪榆　遂久　永寧</p>
    <p>　　興古郡<span class="style7">蜀置。統縣十一，戶六千八百。</span>律高　句町　宛溫　漏臥　毋掇　賁古　滕休　鐔封　漢興　進乘　都蓎</p>
    <p>　　建寧郡<span class="style7">蜀置。統縣十七，戶二萬九千。</span>味　昆澤　存䣖　新定　談槀　母單　同瀨　漏江　牧麻　穀昌　連然　秦臧　雙柏　俞元　脩雲　泠丘　滇池</p>
    <p>　　永昌郡<span class="style7">漢置。統縣八，戶三萬八千。</span>不韋　永壽　比蘇　雍鄉　南涪　巂唐　哀牢　愽南</p>
    <p>　　太康三年，武帝又廢寧州入益州，立南夷校尉以護之。太安二年，惠帝復置寧州，又分建寧以西七縣別立為益州郡。永嘉二年，改益州郡曰晉寧，分䍧牱立平夷、夜郎二郡。然是時其地再為李特所有。其後李壽分寧州興古、永昌、雲南、朱提、越巂、河陽六郡為漢州。咸康四年，分䍧牱、夜郎、朱提、越巂四郡置安州。八年，又罷并寧州，以越巂還屬益州，省永昌郡焉。</p>
    <hr />
  </div>
		 <div class="next1"><a href="013.htm">上卷</a> / <a href="a05.htm">晉書目錄</a> / <a href="015.htm">下卷</a> / 
 </div><!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>
