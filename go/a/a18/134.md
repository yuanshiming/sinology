

##### 舊五代史
　　`卷一百三十四`　　`僭偽列傳第一`

* * *

楊行密，廬州人。少孤貧，有膂力，日行三百里。唐中和之亂，天子幸蜀，郡將遣行密徒步奏事，如期而復。`案北夢瑣言云：鄭綮嘗典楊行密為本州步奏官。`光啟初，秦宗權擾淮右，頻寇廬、壽，郡將募能致戰擒賊者，計級賞之，行密以膽力應募，往必有獲，得補為隊長。行密乃自募百餘人，皆虓勇無行者，殺都將，自權州兵，郡將即以符印付之而去，朝廷因正授行密廬州刺史。

光啟三年，揚州節度使高駢失政，委任妖人呂用之輩。牙將畢師鐸懼為用之所譖，自高郵起兵以襲廣陵，為用之所却，乃乞師于宣州秦彥，且言事克之日，願以揚州帥之。彥先遣將秦稠以兵三千人助師鐸攻陷廣陵，高駢署師鐸為行軍司馬。未幾，秦彥率大眾并家屬渡江，入揚州軍府，自稱節度使。初，揚州未陷，呂用之詐為高駢檄，徵兵于廬州，及城陷，行密以軍萬人奄至。畢師鐸之入廣陵也，呂用之出奔于外，至是委質于行密。行密攻廣陵，營于大明寺，秦、畢出兵以攻行密之營，短兵纔接，行密偽遁，秦、畢之兵爭入其柵，以取金帛，行密發伏兵以擊之，秦、畢大敗，退走其壁，自是不復出戰。

其年九月，秦、畢害高駢于幽所，少長皆死，同坎瘞于道院北垣下。行密攻圍彌急，城中食盡，米㪷四十千，居人相啗畧盡。十月，城陷，秦、畢走東塘，行密入廣陵，輦外寨之粟以食饑民，即日米價減至三千。十一月，蔡賊孫儒以眾萬人自淮西奄至，還據外寨，行密輜重牛羊軍食未入城者，皆為儒所有。時秦、畢來自東塘，與儒軍合，自是西門之外，復為敵境矣。初，呂用之遇行密于天長，紿行密曰：「用之有白金五千鋌，瘞于所居之廡下，寇平之日，願備將士倡樓一醉之資。」至是，行密閱兵，用之在側，謂用之曰：「僕射許此輩銀，何負心也！」遽命斬于三橋之下，夷其族。

行密既有廣陵，遣使至大梁，陳歸附之意。是時，梁祖兼領淮南，乃遣牙將張廷範使于淮南，與行密結盟，尋遣行軍司馬李璠權知淮南留後，令都將郭言以兵援送。行密初則厚禮廷範，及聞李璠之行，悖然有拒命意。廷範懼，易衣夜遁，遇梁祖于宋州，備言行密不軌之心，酌其兵勢未可圖也，乃追李璠等還，`案通鑑，作李璠至盱眙，行密發兵襲之，郭言力戰得免。與是書異。`即表行密為淮南留後。

文德元年正月，孫儒殺秦彥、畢師鐸于高郵，引軍襲廣陵，下之，儒自稱節度使，行密收其眾歸于廬江。十一月，梁祖遣大將龐師古自潁上渡淮，討孫儒之亂，師古引兵深入淮甸，不利，還。龍紀元年，孫儒出攻宣州，行密乘虛襲據揚州，北通時溥，孫儒引兵復攻行密。大順元年，行密危蹙，率眾夜遁，出據宣州，儒復入揚州。二年，乃蒐練兵甲以攻行密，屬江、淮疾疫，師人多死，儒亦卧病，為部下所執，送于行密，殺之。行密自宣城長驅入于廣陵，盡得孫儒之眾。自光啟末，高駢失守之後，行密與畢師鐸、秦彥、孫儒遞相窺圖，六七年中，兵戈競起，八州之內，鞠為荒榛，圜幅數百里，人烟斷絕。行密既併孫儒，乃招合遺散，與民休息，政事寬閑，百姓便之，蒐兵練將，以圖霸道。所得孫儒之眾，皆淮南之驍果也，選五千人豢養于府第，厚其衣食，驅之即戰，靡不爭先。甲冑皆以黑繒飾之，命曰「黑雲都」。

乾甯二年，行密盡有淮南之地，昭宗乃降制授行密淮南節度副大使知節度事、管內營田觀察處置等使、開府儀同三司、檢校太傅、同中書門下平章事、兼揚州大都督府長史、上柱國、弘農郡王，食邑三千戶，食實封一百戶。

四年，梁祖平兖、鄆，朱瑾及沙陁將李承嗣、史儼等皆奔淮南，行密待之優厚，任以為將，瑾與承嗣皆位至方伯。`案九國志：行密承制授朱瑾泰寕軍節度使，李承嗣振武軍節度使。此云位至方伯，似未明晰，附識于此。`是歲，行密縱兵侵掠鄰部，兩浙錢鏐、江西鍾傳、鄂州杜洪皆遣使求救於梁。梁祖遣朱友恭率步騎萬人渡江，取便討伐。行密先令都將瞿章據黃州，及梁師至，即棄郡南渡，固守武昌寨。行密遣將馬珣以精兵五千助之，友恭與杜洪大破其眾，遂拔武昌寨，擒瞿章并淮軍三千餘人，獲馬五百匹，淮夷大恐。八月，梁祖遣葛從周領步騎萬人自霍丘渡淮，遣龐師古率大軍營于清口。淮人決堰縱水，流潦大至。又令朱瑾率勁兵以襲汴軍，汴軍大敗，師古死之。葛從周聞師古之敗，自濠梁班師，至淠河，為淮人所乘，諸軍僅得北歸。

光化二年，行密北侵，遣張歸厚禦之而退。天復三年，青州王師範叛，乞師于淮南，行密遣將王景仁帥師二萬以援之，攻討密州。七月，梁祖大破師範及景仁之眾，景仁遁還，追至輔唐，殺數千人，進取密州。天祐元年十一月，淮人攻光州，梁祖率軍抵霍丘，畧地于廬壽之境，淮人遁去。二年正月，進攻壽州，淮人閉壁不出，大掠而還。是月，行密攻陷鄂州，擒節度使杜洪，戮于揚州巿，梁之戌兵數千人亦陷焉。其後，江西鍾傳、宣州田頵俱為行密所併。三年，行密以疾卒于廣陵。及其子渭僭號，偽追尊為太祖武皇帝。`永樂大典卷六千五十一。`

渥，字奉天，行密長子也。行密卒，渥遂襲偽位，自稱吳王，委軍政于大將張顥。渥性猜忍，不能御下。天祐五年六月，渥為將張顥所殺，納欵于梁，遂自稱留後，委別將徐溫握兵權。居無何，溫復殺顥，立行密次子渭為主。及渭僭號，偽追尊為景帝。`永樂大典卷六千五十一。`

渭，渥之弟也。`案渭：歐陽史及通鑑皆作隆演，惟是書作渭，詳見通鑑攷異。`既立，政事咸委于徐溫。時溫為鎮海軍節度、內外馬步軍都指揮使，乃于上元縣置昇州，盛開幕府，自握兵柄于上流，其子知訓等于揚州居以秉政，凡十餘年。溫乃冊渭為天子，國號大吳，改唐天祐十六年為武義元年。渭以溫為大丞相、都督中外諸軍事。渭僭號凡三年而卒，謚為惠帝。`永樂大典卷六千五十一。`

溥，行密幼子也。初封丹陽王，渭卒，徐溫乃推溥為主，復僭偽號。唐同光元年，莊宗平梁，遷都于洛陽。十二月，溥遣使章景來朝，稱「大吳國主致書上大唐皇帝」，其辭旨卑遜，有同箋表。明年八月，又遣其司農卿盧蘋貢方物，及獻貞簡太后珍玩，莊宗命左藏庫使王居敏、通事舍人張朗等以名馬報之。郭崇韜之平西川也，淮人大懼，將去偽號，稱藩於唐。時崇韜欲陳舟師下峽，為平吳之策，會崇韜既誅，洛城有變，淮人聞之，比屋相慶。明宗纂嗣，溥復遣使修好，安重誨奏曰：「楊溥既不稱藩，無足與之抗禮，來偵國情，不如辭絕。」乃謝其使，不受所貢，遣之。唐天成二年十月，徐溫卒，追封為齊王。溫之養子李昪代溫佐輔，秉政數年，位至太尉、中書令、錄尚書事，襲封齊王，偽加九錫。晉天福二年，溥不得已遜位于昪。昪遷溥于潤州，築丹陽宮以處之。溥自是服羽衣，習辟穀之術，年餘以幽死。昪又遷其族于海陵，吳人謂其居為永甯宮。周顯德中，李景聞周師渡淮，慮其為變，使人盡殺之。自唐大順二年，行密始有淮南之地，至溥遜位，凡四十七年而亡。`永樂大典卷六千五十一。　五代史補：楊行密常命宣州刺史田頵領兵圍錢塘，錢鏐危急，遣其子元璙修好于行密。元璙風神俊邁，行密見之甚喜，因以其女妻之，遽命頵罷兵。初，頵之圍城也。嘗遣使候錢鏐起居，鏐厚待之。將行，復與之小飲，時羅隱、皮日休在坐，意以頵之師無能為也，且欲譏之。于是日休為令，取一字，四面被圍而不失其本音，因曰：「『其』字上加『草』為萁菜，下加『石』為碁子，左加『玉』為琪玉，右加『月』為期會。」羅隱取「于」字上加「雨」為舞雩，下加「皿」為盤盂，左加「玉」為玗玉，右加「邑」為邘地。使者取「亡」字譏錢鏐必亡。然「亡」上加「草」為芒，下加「心」為忘，右加「邑」為邙，左加「心」為忙，其令不通，合坐皆嘻笑之，使大慙而去。未幾，頵果班師，先是，行密與鏐勢力相敵，其為忿怒，雖水火之不若也。行密常命以大索為錢貫，號曰「穿錢眼」。鏐聞之，每歲命以大斧科柳，謂之「斫楊頭」，至是，以元璙通婚，二境漸睦，穿眼、斫頭之論始止。`

李昪，本海州人，偽吳大丞相徐溫之養子也。溫字敦美，亦海州人，初從淮南節度使楊行密起兵于廬州，漸至軍校。唐末，青州王師範為梁祖所圍，乞師于淮南，楊行密發兵赴之，溫時為小將，亦預其行。師次青之南鄙，師範已敗，淮兵大掠而還。昪時幼穉，為溫所虜，溫愛其慧黠，遂育為己子，名曰知誥。

天祐初，行密卒，其子渥嗣，會左衞都指揮使張顥殺渥，欲歸命于梁。溫謂顥曰：「此去梁國，往復三千里，不月餘事不成，軍國未有主，無主將亂，不如有所立，徐圖其事。」顥然之，乃立渥弟渭為帥。溫尋殺顥，渭偽授溫常州刺史、檢校司徒。溫留廣陵，遣昪知州事。是歲，唐天祐五年也。七年，丁母憂，起復授檢校太尉、溫州刺史，充本州團練觀察使。八年，宣州叛，溫與都將柴再用討平之，加同中書平章事，充淮南行軍司馬、內外馬步都指揮使、鎮海軍節度、浙江西道觀察等使。十二年八月，溫出鎮潤州，以其子知訓知政事，加溫鎮海軍管內水陸馬步軍都軍使，兼甯國軍節度、宣歙池等州觀察使。時昪為溫屬郡昇州刺史，乃大理郡廨，溫表移其府于金陵，偽授昪州大都督府長史，充鎮海軍節度副大使，知節度事，以昪為鎮海軍節度副使、行潤州刺史，充本州團練使。十五年，知訓授淮南行軍副使、內外馬步軍都指揮使，通判軍府事。居無何，知訓為大將朱瑾所殺，溫以昪代知政事。明年，溫冊楊渭為天子，僭稱大吳，改唐天祐十六年為武義元年。

十八年，渭死，溫聞之，自金陵馳歸揚州，夜入廣陵，議有所立。或有希溫旨，言及蜀先主遺命諸葛亮之事，溫厲聲曰：「若楊氏無男，有女當立矣，無得異議。」由是羣心乃定，遂迎丹陽王溥于潤州，以其年六月十八日即偽位，改元為順義。自是溫父子愈盛，中外共專其國，楊氏主祭而己。溫累官至竭忠定難建國功臣、大丞相、都督中外諸軍事、諸道都統、鎮海甯國等軍節度、宣歙池等州管內營田觀察等使、開府儀同三司、守太師、中書令、金陵尹、東海王，食邑一萬戶，實封五百戶。偽順義七年改乾貞元年，即後唐天成二年。其年十月二十三日，溫卒，偽贈大元帥，追封齊王，謚曰忠武。

昪前夢溫負登山，逾月溫卒，昪乃偽授輔政興邦功臣，知內外左右事、開府儀同三司、守太尉、中書令、宣城公。昪自平朱瑾之亂，遂執吳政。天成四年，偽吳改太和元年，是歲昪出鎮金陵，尋封東海王。至清泰二年改天祚元年，其年以金陵為齊國，封昪為齊王，乃追謚溫為忠武王，廟號太祖。昪又進位太尉、錄尚書事，留鎮金陵，以其子景總政于揚州。未幾，偽加昪九錫，建天子旌旗，改金陵為西都，以揚州為東都。昪開國依齊、梁故事，用徐玠為齊國右丞相，宋齊丘為左丞相，以為謀主。偽吳天祚三年，楊溥遜位于昪，國號大齊，改元為昇元，建都于金陵，時晉氏天福二年也。昪乃冊楊溥為讓皇，其冊文曰：「受禪老臣知誥，謹上冊皇帝為高尚思元弘古讓皇」云。仍以其子遙領平盧軍節度使，遷于海陵。

昪自云唐玄宗第六子永王璘之裔，唐天寶末，安祿山連陷兩京，玄宗幸蜀，詔以璘為山南、嶺南、黔中、江南四道節度採訪等使。璘至廣陵，大募兵甲，有窺圖江左之意，後為官軍所敗，死于大庾嶺北，故昪指之以為遠祖。因還姓李氏，始改名昪，國號大唐，尊徐溫為義祖。昪僭位凡七年，子景立。`永樂大典卷一萬三百九十。`

景，本名璟，及將臣于周，以犯廟諱，故改之。昪之長子也，`案釣磯立談云：烈祖一日晝寢，夢一黃龍出殿之西楹，矯首內向，如窺伺狀。烈祖驚起，使人偵之，顧見玄宗方倚楹而立，遣人候上動靜，于是立嫡之意遂決。`昪卒，乃襲偽位，改元為保大。以仲弟遂為皇太弟，季弟達為齊王，仍于父柩前設盟約，兄弟相繼。景僭號之後，屬中原多事，北土亂離，雄據一方，行餘一紀。其地東暨衢、婺，南及五嶺，西至湖湘，北據長淮，凡三十餘州，廣袤數千里，盡為其所有，近代僭竊之地，最為強盛。又嘗遣使私賂北戎，俾為中國之患，自固偷安之計。`案南唐書云：契丹遣二使來告曰：「晉少主逆命背約，自貽廢黜，吾主欲與唐繼先世之好，將冊君為中原主。」嗣主曰：「孤守江、淮，社稷已固，與梁宗阻隔。若爾主不忘先好，惠賜行人，受賜多矣，其他不敢拜命之辱。」`

周顯德二年冬，世宗始議南征，以宰臣李穀為前軍都部署。是冬，周師圍壽春。三年春，世宗親征淮甸，大敗淮寇于正陽，遂進攻壽州。尋又今上敗何延錫于渦口，擒皇甫暉于滁州。景聞之大懼，遣其臣鍾謨、李德明等奉表于世宗，乞為附庸之國，仍歲貢百萬之數，又進金銀器幣及犒軍牛酒。未幾，又遣其臣孫晟、王崇質等奉表修貢，且言「景願割濠、壽、泗、楚、光、海等六州之地隸于大朝，乞罷攻討。」世宗未之許。時李德明等見周師急攻壽春，慮不能保，乃奏云：「寬臣等五日之誅，容臣等自往江南，取本國表章，舉江北諸州，盡獻于大朝。」世宗許其行，久之，德明等不至，乃權議迴鑾，唯留偏師數千圍守壽春而已。

四年春，世宗再駕南征。三月，大敗江南援軍于紫金山，尋下壽州，乃命班師。是歲冬十月，世宗復臨淮甸，連下濠、泗二郡，進攻楚州。明年春正月，拔之，遂移幸揚州，駐大軍于迎鑾，將議濟江。景聞之，自謂亡在朝夕，乃欲謀傳位其世子，使稱藩于周。`案南唐書：正月，改元交泰。`遣其臣陳覺奉表陳情，且順世宗之旨焉。覺至，世宗召對于御幄。是時江北諸州，唯廬、舒、蘄、黃四郡未下，世宗因謂覺曰：「江南國主若能江北之地盡歸于我，則朕亦不至窮兵黷武。」覺聞命忻然，即遣人過江取景表，以廬、舒、蘄、黃等四州來上，乞畫江為界，仍歲貢地征數十萬。世宗許之，乃還京。自是景始行大朝正朔，上章稱唐國主臣景，累遣使修貢，亦不失外臣之禮焉。

皇朝建隆二年夏，景以疾卒于金陵，時年四十六。以其子煜襲偽位，其後事具皇家日歷。`永樂大典卷一萬三百九十一。　五代史補：李昪，本為徐溫所養，溫殺張顥，權出于己，自稱大丞相、中書令、都統。及出居金陵，以嫡子知訓為丞相，昪為潤州節度。昪始為宣州，及得潤州，甚怏怏，將白溫辭之。宋齊邱素與昪善，因謂昪曰：「知訓驕倨，不可大用，殆必有損足焚巢之患。宣州去江都遠，難為應，潤州方隔一水爾，有急則可以立功，慎勿辭也。」昪聞之釋然，遂行，至潤州，未幾知訓果為朱瑾所殺。是夜江都亂，火光亘天，昪望之曰：「宋公之言中矣。」遂引軍渡江，盡誅朱瑾之黨。後解甲去備，以待徐溫。溫至，且喜且怒，謂昪曰：「猶幸汝在潤州，不然吾家大事將去矣。汝于兄弟中有大功者耶。」即日用昪為左僕射，知政事，以代知訓。昪善于撫御，內外之心翕然而歸之，故徐溫卒未幾而江南遂為昪所有。先是，江南童謠云：「東海鯉魚飛上天。」東海即徐之望也，鯉者李也，蓋言李昪一旦自溫家起而為君爾。初，昪既蓄異志，且欲諷動僚屬。雪天大會，酒酣，出一令，須借雪取古人名，仍詞理通貫。時齊邱、徐融在坐，昪舉杯為令曰：「雪下紛紛，便是白起。」齊邱曰：「着屐過街，必須雍齒。」融意欲挫昪等，遽曰：「明朝日出，爭奈蕭何。」昪大怒，是夜收融投于江，自是與謀者惟齊邱而已。　宋齊邱，豫章人。父嘗在鍾傳幕下，齊邱素落魄，父卒，家計蕩盡，已在窮悴，朝夕不能度。時姚洞天為淮南騎將，素好士，齊邱欲謁之，且囊空無備紙筆之費，計無所出，但于逆旅杜門而坐，如此殆數日。鄰房有散樂女尚幼，問齊邱曰：「秀才何以數日不出？」齊邱以實告，女歎曰：「此甚小事，秀才何吝一言相示耶！」乃惠以數緡。齊邱用市紙筆，為詩詠以投洞天，其略曰：「某學武無成，攻文失志，歲華蹭蹬，身事蹉跎。胸中之萬仞青山，壓低氣宇；頭上之一輪紅日，燒盡風雲。加以天步凌遲，皇綱廢絕，四海淵黑，中原血紅，挹飛蒼走黃之辯，有出鬼沒神之機。」洞天怒其言大，不即接見。齊邱窘急，乃更其啟，翌日復至，其略曰：「有生不如無生，為人不若為鬼。」又云：「其為誠懇萬端，只為饑寒兩字。」洞天始憫之，漸加以拯救。徐溫聞其名，召至門下。及昪之有江南也，齊邱以佐命功，遂至將相，乃上表以散樂女為妻，以報宿惠，許之。　韓熙載仕江南，官至諸行侍郎。晚年不羈，女僕百人，每延請賓客，而先令女僕與之相見，或調戲，或毆擊，或加以爭奪靴笏，無不曲盡，然後熙載始緩步而出，習以為常。復有醫人及燒煉僧數輩，每來無不升堂入室，與女僕等雜處。偽主知之，雖怒，以其大臣，不欲直指其過，因命待詔畫為圖以賜之，使其自愧，而熙載視之安然。　沈彬，宜春人。能為歌，詩格高逸，應進士不第，遂遊長沙。會武穆方霸，彬獻頌德詩云：「金翅動身摩日月，銀河轉浪洗乾坤。」武穆覽而壯之，欲辟之在幕府，以其有足疾，遂止。彬由是往來衡、湘間，自稱進士。邊鎬之下湖南也，後主聞其名，召歸金陵，令為縣宰，彬辭不就，遂授金部郎中致仕，年八十九。初，彬既致仕，營別業于鍾山，庭有古栢可百餘尺，一旦為迅雷所擊，仆于地，自成四片。彬視之欣然，謂子庭瑞曰：「此天所以賜吾也，汝宜成之。」庭瑞曰：「雷擊之木，恐非祥，不宜為棺。」彬怒曰：「吾命汝，安得違之耶！」庭瑞懼，遂如教，卒竟用此棺。及葬，掘地未及丈餘，得石槨，上有篆文四字云「沈彬之槨」，其制度大小與棺正相稱，遂葬之，時人異焉。　僧謙光，金陵人也。素有才辯，江南國主以國師禮之。然無羈檢，飲酒如常，國主無以禁制，而又于諸肉中尤嗜鵝、鼈，國主常以從容言及釋氏果報，且謂曰：「吾師莫有志願否？寡人固欲口之。」謙光對曰：「老僧無他願，但得鵝生四隻腿，鼈長兩重裙足矣。」國主大笑。顯德中，政亂，國主猶晏然不以介意。一旦，因賞花，命謙光賦詩，因為所諷，詩云：「擁衲對芳叢，由來事不同。鬢從今日白，花似去年紅。豔冶隨朝露，馨香逐曉風。何須對零落，然後始知空。」`

王審知，字信通，光州固始人。父恁，世為農民。`冊府元龜卷二百一十九。`唐廣明中，黃巢犯闕，江、淮盜賊蜂起，有賊帥王緒者，自稱將軍，陷固始縣。審知兄潮，時為縣佐，緒署為軍正。蔡賊秦宗權以緒為光州刺史，尋遣兵攻之，緒率眾渡江，所在剽掠，自南康轉至閩中，入臨汀，自稱刺史。緒多疑忌，部將有出己之右者皆誅之。潮與豪首數輩共殺緒，其眾求帥，乃刑牲歃血為盟，植劍于前，祝曰：「拜此劍動者為將軍。」至潮拜，劍躍于地。眾以為神異，即奉潮為帥。時泉州刺史廖彥若為政貪暴，軍民苦之，聞潮為理整肅，耆老乃奉牛酒，遮道請留。潮因引兵圍彥若，歲餘克之，又平狼山賊帥薛蘊，兵鋒日盛。唐光啟二年，福建觀察使陳巖表潮為泉州刺史。大順中，巖卒，子壻范暉自稱留後，潮遣審知將兵攻之，踰年，城中食盡，乃斬暉而降，由是盡有閩、嶺五州之地。潮即表其事，昭宗因建威武軍于福州，以潮為節度、福建管內觀察使，審知為副。`案：王審知德政碑作詔授潮節度，累加檢校右僕射，無審知為副事。　冊府元龜卷二百二十三。`

審知為觀察副使，有過，潮猶加捶撻，審知無怨色。潮寢疾，舍其子延興、延虹、延豐、延休，命審知知軍府事。十二月丁未，潮薨，審知以讓其兄審邽，`案：王審知德政碑作仲兄審邦，此作審邽，當以碑為正。`審邽以審知有功，辭不受。審知自稱福建留後，表于朝廷。`永樂大典卷一萬四千五百三十六。`唐末，為威武軍節度、福建觀察使，累遷檢校太保，封瑯琊郡王。梁朝開國，累加中書令，封閩王。`王審知德政碑云：潮付公以戎旅，仍具表奏，尋加邢部尚書、威武軍留後，俄授金紫光祿大夫、右僕射、本軍節度使，又改光祿大夫、檢校司空，轉特進、檢校司徒，又轉檢校太保、琅邪郡王，食邑四千戶，食實封一百戶。`是時，楊氏據江、淮，故閩中與中國隔越，審知每歲朝貢，汎海至登萊抵岸，往復頗有風水之患，漂沒者十四五。後唐莊宗即位，遣使奉貢，制加功臣，進爵邑。`冊府元龜卷二百三十二。`

審知起自隴畝，以至富貴，每以節儉自處，選任良吏，省刑惜費，輕徭薄歛，與民休息，三十年間，一境晏然。`冊府元龜卷二百二十九。`同光元年，審知卒，子延翰嗣，為弟延鈞所殺。`冊府元龜卷二百一十九。`

延鈞，審知次子。後唐長興三年，上言吳越國王錢鏐薨，乞封為吳越王，不報。`冊府元龜卷二百一十九。`未幾，自稱帝，國號大閩，改元龍啟，然猶稱藩于朝廷。`冊府元龜卷二百二十二。`清泰二年，遇弒。`子昶嗣。冊府元龜卷二百一十九。`

昶，嗣偽位，朝廷因授昶福建節度使。晉天福三年，遣使貢奉至闕，止稱閩王。其子繼恭稱節度使，晉祖乃下制封昶為閩王。`冊府元龜卷二百三十二。`改元通大，後遇弒。審知少子延羲嗣。`冊府元龜卷二百一十九。`

延羲，嗣偽位，改元永隆，在位六年遇弒。兄延政，自稱帝于福州，晉開運三年，為李景所滅。`冊府元龜卷二百一十九。　五代史補：王潮之來福建也，值連帥陳巖卒，子壻范暉自稱留後，潮攻拔之，盡有其地，遂為福建觀察使。至其子審知立，雖天下多事，猶能修其職貢，朝廷嘉之，封閩王。審知卒，子延鈞嗣，无識，輙改審知制度，僭稱大閩，改元龍啟，其後為子昶殺。昶多行不道，閩人殺之，立從父延羲，改元永隆。延羲不恤政事，國亂，為其將連重遇所殺，王氏之族遂滅。先是，梁朝有王霸者，即王氏之遠祖，為道士。居于福州之怡山時，愛二皂莢樹，因其下築壇，為朝禮之所，其後丹成沖虛而去。霸嘗云：「吾之子孫，當有王于此方者。」乃自為讖，藏之于地。唐光啟中，爛柯道士徐景玄，因于壇東北隅取土，獲其詞，曰：「樹枯不用伐，壇壞不須結。不滿一千年，自有系孫列。」又曰：「後來是三王，潮水蕩禍殃。巖逢二乍間，未免有銷亡。子孫依吾道，代代封閩疆。」議者以為：潮蕩禍殃，謂王潮除其禍患以開基業也；巖逢二乍間，謂陳巖逢王潮未幾而亡，土地為其所有也；代代封閩疆，謂潮與審知也，代代蓋兩世之稱，明封崇不過潮與審知兩世耳。初，王潮嘗假道于洪州，時鍾傳為洪州節度使，以王潮若得福建，境土相接，必為己患，陰欲誅之。有僧上藍者，通于術數，動皆先知，大為鍾所重。因入謁，察傳詞氣，驚曰：「令公何故起惡意，是欲殺王潮否？」傳不敢隱，盡以告之。上藍曰：「老僧觀王潮與福建有緣，必變，彼時作一好世界。令公宜加禮厚待，若必殺之，令公之福去矣。」于是傳加以援送。及審知之嗣位也，楊行密方盛，常有吞東南之志氣。審知居常憂之，因其先人嘗為上藍所知，乃使人賫金帛往遺之，號曰「送供」，且問國之休咎。使回，上藍以十字為報，其詞曰：「不怕羊入屋，只怕錢入腹。」審知得之歎曰：「羊者楊也，腹者福也，得福州之患，不在楊行密而在錢氏乎？今內外將吏無姓錢者，必為子孫後世之憂矣。」至延羲為連重遇所殺，諸將爭立，江南乘其時命查文徽領兵伐之，經年不能下。會兩浙救兵至，文徽腹背受敵，遂大敗。自是福州果為錢氏所有，入腹之讖始應。蓋國之興衰，皆冥數先定矣。徐寅，登第歸閩中，途徑大梁，因獻太祖遊大梁賦。時梁祖與太原武皇為讐敵，武皇眇一目，而又出自沙陀部落，寅欲曲媚梁祖，故詞及之，云：「一眼匈奴，望英威而膽落。」未幾，有人得其本示太原者，武皇見而大怒。及莊宗之滅梁也，四方諸侯以為唐室復興，奉琛為慶者相繼。王審知在閩中，亦遣使至，遽召其使問曰：「徐寅在否？」使不敢隱，以無恙對，莊宗因慘然曰：「汝歸語王審知，父母之讐，不可同天，徐寅指斥先帝，今聞在彼中，何以容之？」使回，具以告，審知曰：「如此則主上欲殺徐寅爾，今殺則未敢奉詔，但不可以用矣。」即日戒閽者不得引接，徐寅坐是終身止于祕書正字。　江為，建州人。工于詩。乾祐中，福州王氏國亂，有故人任福州官屬，恐禍及，一旦亡去，將奔江南，乃間道謁為。經數日，為且與草投江南表。其人未出境，遭邊吏所擒，仍于囊中得所撰表章，于是收為與奔者，俱械而送。為臨刑，詞色不撓，且曰：「嵇康之將死也，顧日影而彈琴，吾今琴則不暇彈，賦一篇可矣。」乃索筆為詩曰：「衙鼓侵人急，西傾日欲斜。黃泉無旅店，今夜宿誰家？」聞者莫不傷之。　黃滔，在閩中為王審知推官。一旦饋之魚，時滔方與徐寅對談，遂請為代謝牋。寅援筆而成，其略曰：「銜諸斷索，才從羊續懸來；列在琱盤，便到馮驩食處。」時人大稱之。`

史臣曰：昔唐祚橫流，異方割據，行密以高材捷足啟之于前，李昪以履霜堅氷得之于後，以偽易偽，逾六十年。洎有周興薄伐之師，皇上示懷柔之德，而乃走梯航而入貢，奉正朔以來庭，如是，則長江之險，又何足以恃哉！審知僻據一隅，僅將數世，始則可方於吳芮，終則竊効于尉佗，與夫穴蜂井蛙，亦何相遠哉！五紀之王，蓋其幸也。`永樂大典卷六千八百四十八。`

* * *

