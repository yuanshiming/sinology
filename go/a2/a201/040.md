

##### 國語
　　`魯語上`

* * *

臧文仲說僖公請免衛成公

溫之會，晉人執衛成公歸之于周，使醫鴆之，不死，醫亦不誅。

臧文仲言於僖公曰：「夫衛君殆無罪矣。刑五而已，無有隱者，隱乃諱也。大刑用甲兵，其次用斧鉞，中刑用刀鋸，其次用鑽笮，薄刑用鞭扑，以威民也。故大者陳之原野，小者致之市朝，五刑三次，是無隱也。今晉人鴆衛侯不死，亦不討其使者，諱而惡殺之也。有諸侯之請，必免之。臣聞之：班相恤也，故能有親。夫諸侯之患，諸侯恤之，所以訓民也。君盍請衛君以示親於諸侯，且以動晉？夫晉新得諸侯，使亦曰：『魯不棄其親，其亦不可以惡。』」公說，行玉二十![3c84](../../imgs/3c84.gif)，乃免衛侯。

自是晉聘於魯，加於諸侯一等，爵同，厚其好貨。衛侯聞其臧文仲之為也，使納賂焉。辭曰：「外臣之言不越境，不敢及君。」

* * *

