

##### 國語
　　`魯語上`

* * *

文公欲弛孟文子與郈敬子之宅

文公欲弛孟文子之宅，使謂之曰：「吾欲利子於外之寬者。」對曰：「夫位，政之建也；署，位之表也；車服，表之章也；宅，章之次也；祿，次之食也。君議五者以建政，為不易之故也。今有司來命易臣之署與其車服，而曰：『將易而次，為寬利也。』夫署，所以朝夕虔君命也。臣立先臣之署，服其車服，為利故而易其次，是辱君命也，不敢聞命。若罪也，則請納祿與車服而違署，唯里人所命次。」公弗取。臧文仲聞之曰：「孟孫善守矣，其可以蓋穆伯而守其後於魯乎！」

公欲弛郈敬子之宅，亦如之。對曰：「先臣惠伯以命於司里，嘗、禘、蒸、享之所致君胙者有數矣。出入受事之幣以致君命者，亦有數矣。今命臣更次於外，為有司之以班命事也，無乃違乎！請從司徒以班徙次。」公亦不取。

* * *

