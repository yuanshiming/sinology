

##### 國語
　　`魯語下`

* * *

叔孫穆子聘於晉

叔孫穆子聘於晉，晉悼公饗之，樂及鹿鳴之三，而後拜樂三。晉侯使行人問焉，曰：「子以君命鎮撫弊邑，不腆先君之禮，以辱從者，不腆之樂以節之。吾子舍其大而加禮於其細，敢問何禮也？」

對曰：「寡君使豹來繼先君之好，君以諸侯之故，貺使臣以大禮。夫先樂金奏肆夏樊、遏、渠，天子所以饗元侯也；夫歌文王、大明、緜，則兩君相見之樂也。皆昭令德以合好也，皆非使臣之所敢聞也。臣以為肄業及之，故不敢拜。今伶簫詠歌及鹿鳴之三，君之所以貺使臣，臣敢不拜貺。夫鹿鳴，君之所以嘉先君之好也，敢不拜嘉；四牡，君之所以章使臣之勤也，敢不拜章；皇皇者華，君教使臣曰『每懷靡及』，諏、謀、度、詢，必咨於周。敢不拜教。臣聞之曰：『懷和為每懷，咨才為諏，咨事為謀，咨義為度，咨親為詢，忠信為周。』君貺使臣以大禮，重之以六德，敢不重拜。」

* * *

