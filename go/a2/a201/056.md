

##### 國語
　　`魯語下`

* * *

叔孫穆子不以貨私免

虢之會，諸侯之大夫尋盟未退。季武子伐莒取鄆，莒人告于會，楚人將以叔孫穆子為戮。晉樂王鮒求貨於穆子，曰：「吾為子請於楚。」穆子不予。梁其脛謂穆子曰：「有貨，以衛身也。出貨而可以免，子何愛焉？」穆子曰：「非女所知也。承君命以會大事，而國有罪，我以貨私免，是我會吾私也。苟如是，則又可以出貨而成私欲乎？雖可以免，吾其若諸侯之事何？夫必將或循之，曰：『諸侯之卿有然者故也。』則我求安身而為諸侯法矣。君子是以患作。作而不衷，將或道之，是昭其不衷也。余非愛貨，惡不衷也。且罪非我之由，為戮何害？」楚人乃赦之。

穆子歸，武子勞之，日中不出。其人曰：「可以出矣。」穆子曰：「吾不難為戮，養吾棟也。夫棟折而榱崩。吾懼壓焉。故曰雖死於外，而庇宗於內，可也。今既免大恥，而不忍小忿，可以為能乎？」乃出見之。

* * *

