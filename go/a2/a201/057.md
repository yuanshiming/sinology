

##### 國語
　　`魯語下`

* * *

子服惠伯從季平子如晉

平丘之會，晉昭公使叔向辭昭公，弗與盟。子服惠伯曰：「晉信蠻、夷而棄兄弟，其執政貳也。貳心必失諸侯，豈唯魯然？夫失其政者，必毒於人，魯懼及焉，不可以不恭。必使上卿從之。」季平子曰：「然則意如乎？若我往，晉必患我，誰為之貳？」子服惠伯曰：「椒既言之矣，敢逃難乎？椒請從。」

晉人執平子。子服惠伯見韓宣子曰：「夫盟，信之要也。晉為盟主，是主信也。若盟而棄魯侯，信抑闕矣。昔欒氏之亂，齊人間晉之禍，伐取朝歌。我先君襄公不敢寧處，使叔孫豹悉帥敝賦，踦跂畢行，無有處人，以從軍吏，次於雍渝，與邯鄲勝擊齊之左，掎止晏萊，齊師退而後敢還。非以求遠也，以魯之密邇於齊，而又小國也。齊朝駕則夕極於魯國，不敢憚其患，而與晉共其憂，亦曰：『庶幾有益於魯國乎！』今信蠻、夷而棄之，夫諸侯之勉於君者，將安勸矣？若棄魯而苟固諸侯，群臣敢憚戮乎？諸侯之事晉者，魯為勉矣。若以蠻、夷之故棄之，其無乃得蠻、夷而失諸侯之信乎？子計其利者，小國共命。」宣子說，乃歸平子。

* * *

