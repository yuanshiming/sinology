

##### 國語
　　`晉語二`

* * *

宮之奇知虞將亡

伐虢之役，師出於虞。宮之奇諫而不聽，出，謂其子曰：「虞將亡矣！唯忠信者能留外寇而不害。除闇以應外謂之忠，定身以行事謂之信。今君施其所惡於人，闇不除矣；以賄滅親，身不定矣。夫國非忠不立，非信不固。既不忠信，而留外寇，寇知其釁而歸圖焉。己自拔其本矣，何以能久？吾不去，懼及焉。」以其孥適西山，三月，虞乃亡。

* * *

