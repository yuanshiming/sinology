

##### 國語
　　`晉語三`

* * *

惠公改葬共世子

惠公即位，出共世子而改葬之，臭達於外。國人誦之曰：「貞之無報也。孰是人斯，而有是臭也？貞為不聽，信為不誠。國斯無刑，偷居倖生。不更厥貞，大命其傾。威兮懷兮，各聚爾有，以待所歸兮。猗兮違兮，心之哀兮。歲之二七，其靡有徵兮。若狄公子，吾是之依兮。鎮撫國家，為王妃兮。」郭偃曰：「甚哉，善之難也！君改葬共君以為榮也，而惡滋章。夫人美於中，必播於外，而越於民，民實戴之。惡亦如之。故行不可不慎也。必或知之，十四年，君之冢嗣其替乎？其數告於民矣。公子重耳其入乎？其魄兆於民矣。若入，必伯諸侯以見天子，其光耿於民矣。數，言之紀也。魄，意之術也。光，明之曜也。紀言以敘之，述意以導之，明曜以昭之。不至何待？欲先導者行乎，將至矣！」

* * *

