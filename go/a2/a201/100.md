

##### 國語
　　`晉語三`

* * *

惠公殺丕鄭

惠公既即位，乃背秦賂。使丕鄭聘於秦，且謝之。而殺里克，曰：「子殺二君與一大夫，為子君者，不亦難乎？」

丕鄭如秦謝緩賂，乃謂穆公曰：「君厚問以召呂甥、郤稱、冀芮而止之，以師奉公子重耳，臣之屬內作，晉君必出。」穆公使泠至報問，且召三大夫。鄭也與客將行事，冀芮曰：「鄭之使薄而報厚，其言我於秦也，必使誘我。弗殺，必作難。」是故殺丕鄭及七輿大夫：共華、賈華、叔堅、騅歂、纍虎、特宮、山祁，皆里、丕之黨也。丕豹出奔秦。

丕鄭之自秦反也，聞里克死，見共華曰：「可以入乎？」共華曰：「二三子皆在而不及，子使於秦，可哉！」丕鄭入，君殺之。共賜謂共華曰：「子行乎？其及也！」共華曰：「夫子之入，吾謀也，將待也。」賜曰：「孰知之？」共華曰：「不可。知而背之不信，謀而困人不智，困而不死無勇。任大惡三，行將安入？子其行矣，我姑待死。」

丕鄭之子曰豹，出奔秦，謂穆公曰：「晉君大失其眾，背君賂，殺里克，而忌處者，眾固不說。今又殺臣之父及七輿大夫，此其黨半國矣。君若伐之，其君必出。」穆公曰：「失眾安能殺人？且夫禍唯無斃，足者不處，處者不足，勝敗若化。以禍為違，孰能出君？爾俟我！」

* * *

