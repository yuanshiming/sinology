

##### 國語
　　`晉語四`

* * *

宋襄公贈重耳以馬二十乘

公子過宋，與司馬公孫固相善，公孫固言於襄公曰：「晉公子亡，長幼矣，而好善不厭，父事狐偃，師事趙衰，而長事賈佗。狐偃其舅也，而惠以有謀。趙衰其先君之戎御趙夙之弟也，而文以忠貞。賈佗公族也，而多識以恭敬。此三人者，實左右之。公子居則下之，動則諮焉，成幼而不倦，殆有禮矣。樹於有禮，必有艾。商頌曰：『湯降不遲，聖敬日躋。』降，有禮之謂也。君其圖之。」襄公從之，贈以馬二十乘。

* * *

