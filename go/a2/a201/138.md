

##### 國語
　　`晉語五`

* * *

張侯御郤獻子

靡笄之役，郤獻子傷，曰：「余病喙。」張侯御，曰：「三軍之心，在此車也。其耳目在於旗鼓。車無退表，鼓無退聲，軍事集焉。吾子忍之，不可以言病。受命於廟，受脤於社，甲冑而效死，戎之政也。病未若死，祗以解志。」乃左並轡，右援枹而鼓之，馬逸不能止，三軍從之。齊師大敗，逐之，三周華不注之山。

* * *

