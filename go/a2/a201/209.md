

##### 國語
　　`楚語上`

* * *

子囊議恭王之謚

恭王有疾，召大夫曰：「不穀不德，失先君之業，覆楚國之師，不穀之罪也。若得保其首領以歿，唯是春秋所以從先君者，請為『靈』若『厲。』大夫許諾。

王卒，及葬，子囊議謚。大夫曰：「王有命矣。」子囊曰：「不可。夫事君者，先其善不從其過。赫赫楚國，而君臨之，撫征南海，訓及諸夏，其寵大矣。有是寵也，而知其過，可不謂『恭』乎？若先君善，則請為『恭』。」大夫從之。

* * *

