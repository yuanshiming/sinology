

##### 戰國策
　　`卷一 ‧ 東周策`

* * *

秦攻宜陽

秦攻宜陽，周君謂趙累曰：「子以為如何？」對曰：「宜陽必拔也。」君曰：「宜陽城方八里，材士十萬，粟支數年，公仲之軍二十萬，景翠以楚之眾，臨山而救之，秦必無功。」對曰：「甘茂，羈旅也，攻宜陽而有功，則周公旦也；無功，則削迹于秦。秦王不聽羣臣父兄之義而攻宜陽，宜陽不拔，秦王恥之。臣故曰拔。」君曰：「子為寡人謀，且柰何？」對曰：「君謂景翠曰：『公爵為執圭，官為柱國，戰而勝，則無加焉矣；不勝，則死。不如背秦援宜陽。公進兵，秦恐公之乘其敝也，必以寶事公；公仲慕公之為己乘秦也，亦必盡其寶。』」

秦拔宜陽，景翠果進兵。秦懼，遽效煮棗，韓氏果亦效重寶。景翠得城于秦，受寶于韓，而德東周。

* * *

