

##### 戰國策
　　`卷一 ‧ 東周策`

* * *

秦假道于周以伐韓

秦假道于周以伐韓，周恐假之而惡于韓，不假而惡于秦。史黶謂周君曰：「君何不令人謂韓公叔曰：『秦敢絕塞而伐韓者，信東周也。公何不與周地，發重使使之楚，秦必疑，不信周，是韓不伐也。』又謂秦王曰：『韓強與周地，將以疑周于秦，寡人不敢弗受。』秦必無辭，而令周弗受，是得地于韓而聽于秦也。」

* * *

