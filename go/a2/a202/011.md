

##### 戰國策
　　`卷一 ‧ 東周策`

* * *

周文君免士工師藉

周文君免士工師藉，相呂倉，國人不說也。君有閔閔之心。

謂周文君曰：「國必有誹譽，忠臣令誹在己，譽在上。宋君奪民時以為臺，而民非之，無忠臣以掩蓋之也。子罕釋相為司空，民非子罕而善其君。齊桓公宮中七市，女閭七百，國人非之。管仲故為三歸之家，以掩桓公，非自傷于民也？春秋記臣弒君者以百數，皆大臣見譽者也。故大臣得譽，非國家之美也。故眾庶成彊，增積成山。」周君遂不免。

* * *

