

##### 戰國策
　　`卷一 ‧ 東周策`

* * *

謂周最曰魏王以國與先生

謂周最曰：「魏王以國與先生，貴合于秦以伐齊。薛公倍故主，輕忘其薛，不顧其先君之丘墓，而公獨脩虛信為茂行，明群臣據故主，不與伐齊者，產以忿強秦，不可。公不如謂魏王、薛公曰：『請為王入齊，天下不能傷齊。而有變，臣請為救之；無變，王遂伐之。且臣為齊奴也，如累王之交于天下，不可。王為臣賜厚矣，臣入齊，則王亦無齊之累也。』」

* * *

