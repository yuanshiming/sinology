

##### 戰國策
　　`卷一 ‧ 東周策`

* * *

周共太子死

周共太子死，有五庶子，皆愛之，而無適立也。司馬翦謂楚王曰：「何不封公子咎，而為之請太子？」左成謂司馬翦曰：「周君不聽，是公之知困而交絕于周也。不如謂周君曰：『孰欲立也？微告翦，翦令楚王資之以地。』公若欲為太子，因令人謂相國御展子、嗇夫空曰：『王類欲令若為之，此健士也，居中不便于相國。』」相國令之為太子。

* * *

