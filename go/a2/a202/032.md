

##### 戰國策
　　`卷二 ‧ 西周策`

* * *

雍氏之役

雍氏之役，韓征甲與粟于周。周君患之，告蘇代。蘇代曰：「何患焉？代能為君令韓不征甲與粟于周，又能為君得高都。」周君大悅曰：「子苟能，寡人請以國聽。」蘇代遂往見韓相國公中曰：「公不聞楚計乎？昭應謂楚王曰：『韓氏罷于兵，倉廩空，無以守城，吾收之以飢，不過一月必拔之。』今圍雍氏五月不能拔，是楚病也。楚王始不信昭應之計矣，今公乃征甲及粟于周，此告楚病也。昭應聞此，必勸楚王益兵守雍氏，雍氏必拔。」公中曰：「善。然吾使者已行矣。」代曰：「公何不以高都與周。」公中怒曰：「吾無征甲與粟于周，亦已多矣。何為與高都？」代曰：「與之高都，則周必折而入于韓，秦聞之必大怒，而焚周之節，不通其使，是公以敝高都得完周也，何不與也？」公中曰：「善。」不征甲與粟于周而與高都，楚卒不拔雍氏而去。

* * *

