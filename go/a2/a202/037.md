

##### 戰國策
　　`卷二 ‧ 西周策`

* * *

司寇布為周最謂周君

司寇布為周最謂周君曰：「君使人告齊王以周最不肯為太子也，臣為君不取也。函冶氏為齊太公買良劍，公不知善，歸其劍而責之金。越人請買之千金，折而不賣。將死，而屬其子曰：『必無獨知。』今君之使最為太子，獨知之契也，天下未有信之者也。臣恐齊王之為君實立果而讓之于最，以嫁之齊也。君為多巧，最為多詐，君何不買信貨哉？奉養無有愛于最也，使天下見之。」

* * *

