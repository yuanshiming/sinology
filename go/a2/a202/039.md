

##### 戰國策
　　`卷二 ‧ 西周策`

* * *

犀武敗于伊闕

犀武敗于伊闕，周君之魏求救，魏王以上黨之急辭之。周君反，見梁囿而樂之也。綦母恢謂周君曰：「溫囿不下此，而又近。臣能為君取之。」反見魏王，王曰：「周君怨寡人乎？」對曰：「不怨。且誰怨王？臣為王有患也。周君，謀主也。而設以國為王扞秦，而王無之扞也。臣見其必以國事秦也，秦悉塞外之兵，與周之眾，以攻南陽，而兩上黨絕矣。」魏王曰：「然則柰何？」綦母恢曰：「周君形不小利，事秦而好小利。今王許戍三萬人與溫囿，周君得以為辭于父兄百姓，而私溫囿以為樂，必不合于秦。臣嘗聞溫囿之利，歲八十金，周君得溫囿，其以事王者，歲百二十金，是上黨無患而贏四十金。」魏王因使孟卯致溫囿于周君而許之戍也。

* * *

