

##### 戰國策
　　`卷四 ‧ 秦策二`

* * *

甘茂亡秦且之齊

甘茂亡秦，且之齊，出關遇蘇子，曰：「君聞夫江上之處女乎？」蘇子曰：「不聞。」曰：「夫江上之處女，有家貧而無燭者，處女相與語，欲去之。家貧無燭者將去矣，謂處女曰：『妾以無燭，故常先至，掃室布席，何愛餘明之照四壁者？幸以賜妾，何妨于處女？妾自以有益于處女，何為去我？』處女相語以為然而留之。今臣不肖，棄逐于秦而出關，願為足下掃室布席，幸無我逐也。」蘇子曰：「善。請重公于齊。」

乃西說秦王曰：「甘茂，賢人，非恒士也。其居秦累世重矣，自殽塞、谿谷，地形險易盡知之。彼若以齊約韓、魏，反以謀秦，是非秦之利也。」秦王曰：「然則奈何？」蘇代曰：「不如重其贄，厚其祿以迎之。彼來則置之槐谷，終身勿出，天下何從圖秦。」秦王曰：「善」。與之上卿，以相印迎之齊。

甘茂辭不往，蘇秦偽謂王曰：「甘茂，賢人也。今秦與之上卿，以相印迎之，茂德王之賜，故不往，願為王臣。今王何以禮之？王若不留，必不德王。彼以甘茂之賢，得擅用強秦之眾，則難圖也！」齊王曰：「善。」賜之上卿，命而處之。

* * *

