

##### 戰國策
　　`卷四 ‧ 秦策二`

* * *

陘山之事

陘山之事，趙且與秦伐齊。齊懼，令田章以陽武合于趙，而以順子為質。趙王喜，乃案兵告于秦曰：「齊以陽武賜敝邑而納順子，欲以解伐。敢告下吏。」

秦王使公子他之趙，謂趙王曰：「齊與大國救魏而倍約，不可信恃，大國不義，以告敝邑，而賜之二社之地，以奉祭祀。今又案兵，且欲合齊而受其地，非使臣之所知也。請益甲四萬，大國裁之。」

蘇代為齊獻書穰侯曰：「臣聞往來者言曰：『秦且益趙甲四萬人以伐齊。』臣竊必之敝邑之王曰：『秦王明而熟于計，穰侯智而習于事，必不益趙甲四萬人以伐齊。』是何也？夫三晉相結，秦之深讎也。三晉百背秦，百欺秦，不為不信，不為無行。今破齊以肥趙，趙，秦之深讎，不利于秦。一也。秦之謀者必曰：『破齊敝晉，而後制晉、楚之勝。』夫齊，罷國也，以天下擊之，譬猶以千鈞之弩潰癰也。秦王安能制晉、楚哉？二也。秦少出兵，則晉、楚不信；多出兵，則晉、楚為制于秦。齊恐，則必不走于秦且走晉、楚。三也。齊割地以實晉、楚，則晉、楚安。齊舉兵而為之頓劍，則秦反受兵。四也。是晉、楚以秦破齊，以齊破秦，何晉、楚之智而齊、秦之愚！五也。秦得安邑，善齊以安之，亦必無患矣。秦有安邑，則韓、魏必無上黨哉。夫取三晉之腸胃與出兵而懼其不反也，孰利？故臣竊必之敝邑之王曰：『秦王明而熟于計，穰侯智而習于事，必不益趙甲四萬人以伐齊矣。』」

* * *

