

##### 戰國策
　　`卷五 ‧ 秦策三`

* * *

秦客卿造謂穰侯

秦客卿造謂穰侯曰：「秦封君以陶，藉君天下數年矣。攻齊之事成，陶為萬乘，長小國，率以朝天子，天下必聽，五伯之事也；攻齊不成，陶為鄰恤，而莫之據也。故攻齊之于陶也，存亡之機也。君欲成之，何不使人謂燕相國曰：『聖人不能為時，時至而弗失。舜雖賢，不遇堯也，不得為天子；湯、武雖賢，不當桀、紂不王。故以舜、湯、武之賢，不遭時不得帝王。今攻齊，此君之大時也已。因天下之力，伐讎國之齊，報惠王之恥，成昭王之功，除萬世之害，此燕之長利，而君之大名也。書云，樹德莫如滋，除害莫如盡。吳不亡越，越故亡吳；齊不亡燕，燕故亡齊。齊亡于燕，吳亡于越，此除疾不盡也。以非此時也，成君之功，除君之害，秦卒有他事而從齊，齊、趙合，其讎君必深矣。挾君之讎以誅于燕，後雖悔之，不可得也已。君悉燕兵而疾攻之，天下之從君也，若報父子之仇。誠能亡齊，封君于河南，為萬乘，達途于中國，南與陶為鄰，世世無患。願君之專志于攻齊，而無他慮也。』」

* * *

