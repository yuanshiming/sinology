

##### 戰國策
　　`卷五 ‧ 秦策三`

* * *

范子因王稽入秦

范子因王稽入秦，獻書昭王曰：「臣聞明主莅正，有功者不得不賞，有能者不得不官；勞大者其祿厚，功多者其爵尊，能治眾者其官大。故不能者不敢當其職焉，能者亦不得蔽隱。使以臣之言為可，則行而益利其道；若將弗行，則久留臣無為也。語曰：『人主賞所愛，而罰所惡。明主則不然，賞必加于有功，刑必斷于有罪。』今臣之胸不足以當椹質，要不足以待斧鉞，豈敢以疑事嘗試于王乎？雖以臣為賤而輕辱臣，獨不重任臣者后無反覆于王前耶！臣聞周有砥厄，宋有結綠，梁有懸黎，楚有和璞。此四寶者，工之所失也，而為天下名器。然則聖王之所棄者，獨不足以厚國家乎？臣聞善厚家者，取之于國；善厚國者，取之于諸侯。天下有明主，則諸侯不得擅厚矣。是何故也？為其割榮也。良醫知病人之死生，聖主明于成敗之事，利則行之，害則舍之，疑則少嘗之，雖堯、舜、禹、湯復生，弗能改已！語之至者，臣不敢載之于書；其淺者又不足聽也。意者，臣愚而不闔于王心耶！已其言臣者，將賤而不足聽耶！非若是也，則臣之志，願少賜遊觀之間，望見足下而入之。」

書上，秦王說之，因謝王稽，使人持車召之。

* * *

