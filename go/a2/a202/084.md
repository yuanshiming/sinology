

##### 戰國策
　　`卷五 ‧ 秦策三`

* * *

應侯謂昭王

應侯謂昭王曰：「亦聞恆思有神叢與？恆思有悍少年，請與叢博，曰：『吾勝叢，叢籍我神三日；不勝叢，叢困我。』乃左手為叢投，右手自為投，勝叢，叢籍其神。三日，叢往求之，遂弗歸。五日而叢枯，七日而叢亡。今國者，王之叢；勢者，王之神。籍人以此，得無危乎？臣未嘗聞指大于臂，臂大于股，若有此，則病必甚矣。百人輿瓢而趨，不如一人持而走疾。百人誠輿瓢，瓢必裂。今秦國，華陽用之，穰侯用之，太后用之，王亦用之。不稱瓢為器，則已；已稱瓢為器，國必裂矣。臣聞之也：『木實繁者枝必披，枝之披者傷其心。都大者危其國，臣強者危其主。』其令邑中自斗食以上，至尉、內史及王左右，有非相國之人者乎？國無事，則已；國有事，臣必聞見王獨立于庭也。臣竊為王恐，恐萬世之後有國者，非王子孫也。臣聞古之善為政也，其威內扶，其輔外布，而治政不亂不逆，使者直道而行，不敢為非。今太后使者分裂諸侯，而符布天下，操大國之勢，徵強兵，伐諸侯。戰勝攻取，利盡歸于陶；國之幣帛，竭入太后之家；竟內之利，分移華陽。古之所謂『危主滅國之道』必從此起。三貴竭國以自安，然則令何得從王出，權何得毋分，是我王果處三分之一也。」

* * *

