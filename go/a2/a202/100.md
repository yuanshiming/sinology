

##### 戰國策
　　`卷六 ‧ 秦策四`

* * *

頃襄王二十年

頃襄王二十年，秦白起拔楚西陵，或拔鄢、郢、夷陵，燒先王之墓。王徙東北，保于陳城，楚遂削弱，為秦所輕。于是白起又將兵來伐。

楚人有黃歇者，游學博聞，襄王以為辯，故使于秦。說昭王曰：

「天下莫強于秦、楚，今聞大王欲伐楚，此猶兩虎相鬥而駑犬受其敝，不如善楚。臣請言其說。臣聞之：『物至而反，冬夏是也。致至而危，累棊是也。』今大國之地半天下，有二垂，此從生民以來，萬乘之地未嘗有也。先帝文王、莊王，王之身，三世而不接地于齊，以絕從親之要。今王三使盛橋守事于韓，成橋以北入燕。是王不用甲，不伸威，而出百里之地，王可謂能矣。王又舉甲兵而攻魏，杜大梁之門，舉河內，拔燕、酸棗、虛、桃人，楚、燕之兵雲翔不敢校，王之功亦多矣。王申息眾二年，然後復之，又取蒲、衍、首垣，以臨仁、平兵，小黃、濟陽嬰城，而魏氏服矣。王又割濮、磨之北屬之燕，斷齊、秦之要，絕楚、魏之脊。天下五合、六聚而不敢救也，王之威亦憚矣。王若能持功守威，省攻伐之心而肥仁義之誡，使無復後患，三王不足四，五伯不足六也。

王若負人徒之眾，仗兵甲之強，壹毀魏氏之威，而欲以力臣天下之主，臣恐有後患。詩云：『靡不有初，鮮克有終。』易曰：『狐濡其尾。』此言始之易，終之難也。何以知其然也？智氏見伐趙之利，而不知榆次之禍也；吳見伐齊之便，而不知干隧之敗也。此二國者，非無大功也，設利于前，而易患于後也。吳之信越也，從而伐齊，既勝齊人于艾陵，還為越王禽于三江之浦。智氏信韓、魏，從而伐趙，攻晉陽之城，勝有日矣，韓、魏反之，殺智伯瑤于鑿臺之上。今王妒楚之不毀也，而忘毀楚之強魏也。臣為大王慮而不取。詩云：『大武遠宅不涉。』從此觀之，楚國，援也；鄰國，敵也。詩云：『他人有心，予忖度之。躍躍毚兔，遇犬獲之。』今王中道而信韓、魏之善王也，此正吳信越也。臣聞，敵不可易，時不可失。臣恐韓、魏之卑辭慮患，而實欺大國也。此何也？王既無重世之德于韓、魏，而有累世之怨矣。韓、魏父子兄弟接踵而死于秦者，百世矣。本國殘，社稷壞，宗廟隳，刳腹折頤，首身分離，暴骨草澤，頭顱僵仆，相望于境；父子老弱係虜，相隨于路；鬼神狐祥無所食，百姓不聊生，族類離散，流亡為臣妾，滿海內矣。韓、魏之不亡，秦社稷之憂也。今王之攻楚，不亦失乎！是王攻楚之日，則惡出兵？王將藉路于仇讎之韓、魏乎！兵出之日而王憂其不反也，是王以兵資于仇讎之韓、魏。王若不藉路于仇讎之韓、魏，必攻陽、右壤。隨陽、右壤，此皆廣川大水，山林谿谷不食之地，王雖有之，不為得地。是王有毀楚之名，無得地之實也。

且王攻楚之日，四國必悉起應王。秦、楚之構而不離，魏氏將出兵而攻留、方與、銍、胡陵、碭、蕭、相，故宋必盡。齊人南面，泗北必舉。此皆平原四達，膏腴之地也，而王使之獨攻。王破楚于以肥韓、魏于中國而勁齊，韓、魏之強足以校于秦矣。齊南以泗為境，東負海，北倚河，而無後患，天下之國，莫強于齊。齊、魏得地葆利，而詳事下吏，一年之後，為帝若未能，于以禁王之為帝有餘。夫以王壤土之博，人徒之眾，兵革之強，一舉事而樹怨于楚，詘令韓、魏，歸帝重于齊，是王失計也。

臣為王慮，莫若善楚。秦、楚合而為一，臨以韓，韓必授首。王襟以山東之險，帶以河曲之利，韓必為關中之候。若是，王以十萬戍鄭，梁氏寒心，許、鄢陵嬰城，上蔡、召陵不往來也。如此，而魏亦關內候矣。王一善楚，而關內二萬乘之主注地于齊，齊之右壤可拱手而取也。是王之地一經兩海，要絕天下也。是燕、趙無齊、楚，無燕、趙也。然後危動燕、趙，持齊、楚，此四國者，不待痛而服矣。」

* * *

