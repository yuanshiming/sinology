

##### 戰國策
　　`卷六 ‧ 秦策四`

* * *

或為六國說秦王

或為六國說秦王曰：「土廣不足以為安，人眾不足以為強。若土廣者安，人眾者強，則桀、紂之後將存。昔者，趙氏亦嘗強矣。曰趙強何若？舉左案齊，舉右案魏，厭案萬乘之國，二國，千乘之宋也。築剛平，衞無東野，芻牧薪采莫敢闚東門。當是時，衞危于累卵，天下之士相從謀曰：『吾將還其委質，而朝于邯鄲之君乎！』于是天下有稱伐邯鄲者，莫令朝行。魏伐邯鄲，因退為逢澤之遇，乘夏車，稱夏王，朝為天子，天下皆從。齊太公聞之，舉兵伐魏，壤地兩分，國家大危。梁王身抱質執璧，請為陳侯臣，天下乃釋梁。郢威王聞之，寢不寐，食不飽，帥天下百姓，以與申縛遇于泗水之上，而大敗申縛。趙人聞之至枝桑，燕人聞之至格道。格道不通，平際絕。齊戰敗不勝，謀則不得，使陳毛釋劍掫，委南聽罪，西說趙，北說燕，內喻其百姓，而天下乃齊釋。于是夫積薄而為厚，聚少而為多，以同言郢威王于側牖之間。臣豈以郢威王為政衰謀亂以至于此哉？郢為強，臨天下諸侯，故天下樂伐之也！」

* * *

