

##### 戰國策
　　`卷七 ‧ 秦策五`

* * *

謂秦王

謂秦王曰：「臣竊惑王之輕齊易楚，而卑畜韓也。臣聞，王兵勝而不驕，伯主約而不忿。勝而不驕，故能服世；約而不忿，故能從鄰。今王廣德魏、趙，而輕失齊，驕也；戰勝宜陽，不恤楚交，忿也。驕忿非伯主之業也。臣竊為大王慮之而不取也。

詩云：『靡不有初，鮮克有終。』故先王之所重者，唯始與終。何以知其然？昔智伯瑤殘范、中行，圍逼晉陽，卒為三家笑；吳王夫差棲越于會稽，勝齊于艾陵，為黃池之遇，無禮于宋，遂與勾踐禽，死于干隧；梁君伐楚勝齊，制趙、韓之兵，驅十二諸侯以朝天子于孟津，後子死，身布冠而拘于秦。三者非無功也，能始而不能終也。

今王破宜陽，殘三川，而使天下之士不敢言；雍天下之國，徙兩周之疆，而世主不敢交陽侯之塞；取黃棘，而韓、楚之兵不敢進。王若能為此尾，則三王不足四，五伯不足六。王若不能為此尾，而有後患，則臣恐諸侯之君，河、濟之士，以王為吳、智之事也。

詩云：『行百里者半于九十。』此言末路之難。今大王皆有驕色，以臣之心觀之，天下之事，依世主之心，非楚受兵，必秦也。何以知其然也？秦人援魏以拒楚，楚人援韓以拒秦，四國之兵敵，而未能復戰也。齊、宋在繩墨之外以為權，故曰先得齊、宋者伐秦。秦先得齊、宋，則韓氏鑠；韓氏鑠，則楚孤而受兵也。楚先得齊，則魏氏鑠；魏氏鑠，則秦孤而受兵矣。若隨此計而行之，則兩國者必為天下笑矣。」

* * *

