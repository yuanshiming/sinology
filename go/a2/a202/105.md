

##### 戰國策
　　`卷七 ‧ 秦策五`

* * *

樓梧約秦魏

樓梧約秦、魏，魏太子為質，紛彊欲敗之。謂太后曰：「國與還者也，敗秦而利魏，魏必負之，負秦之日，太子為糞矣。」太后坐王而泣。王因疑于太子，令之留于酸棗。樓子患之。昭衍為周之梁，樓子告之。昭衍見梁王，梁王曰：「何聞？」曰：「聞秦且伐魏。」王曰：「為期與我約矣。」曰：「秦疑于王之約，以太子之留酸棗而不之秦。秦王之計曰：『魏不與我約，必攻我；我與其處而待之見攻，不如先伐之。』以秦彊折節而下與國，臣恐其害于東周。」

* * *

