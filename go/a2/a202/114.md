

##### 戰國策
　　`卷八 ‧ 齊策一`

* * *

靖郭君善齊貌辨

靖郭君善齊貌辨。齊貌辨之為人也多疵，門人弗說。士尉以證靖郭君，靖郭君不聽，士尉辭而去。孟嘗君又竊以諫，靖郭君大怒曰：「剗而類，破吾家。苟可慊齊貌辨者，吾無辭為之。」于是舍之上舍，令長子御，旦暮進食。

數年，威王薨，宣王立。靖郭君之交大不善于宣王，辭而之薛，與齊貌辨俱留。無幾何，齊貌辨辭而行，請見宣王。靖郭君曰：「王之不說嬰甚，公往必得死焉。」齊貌辨曰：「固不求生也，請必行。」靖郭君不能止。

齊貌辨行至齊，宣王聞之，藏怒以待之。齊貌辨見宣王，王曰：「子，靖郭君之所聽愛夫！」齊貌辨曰：「愛則有之，聽則無有。王之方為太子之時，辨謂靖郭君曰：『太子相不仁，過頤豕視，若是者倍反。不若廢太子，更立衞姬嬰兒郊師。』靖郭君泣而曰：『不可，吾不忍也。』若聽辨而為之，必無今日之患也。此為一。至于薛，昭陽請以數倍之地易薛，辨又曰：『必聽之。』靖郭君曰：『受薛于先王，雖惡于後王，吾獨謂先王何乎！且先王之廟在薛，吾豈可以先王之廟與楚乎！』又不肯聽辨。此為二。」宣王大息，動于顏色，曰：「靖郭君之于寡人一至此乎！寡人少，殊不知此。客肯為寡人來靖郭君乎？」齊貌辨對曰：「敬諾。」

靖郭君衣威王之衣冠，帶其劍，宣王自迎靖郭君于郊，望之而泣。靖郭君至，因請相之。靖郭君辭，不得已而受。七日，謝病強辭。靖郭君辭不得，三日而聽。

當是時，靖郭君可謂能自知人矣！能自知人，故人非之不為沮。此齊貌辨之所以外生、樂患、趣難者也。

* * *

