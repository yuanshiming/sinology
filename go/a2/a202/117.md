

##### 戰國策
　　`卷八 ‧ 齊策一`

* * *

成侯鄒忌為齊相

成侯鄒忌為齊相，田忌為將，不相說。公孫閈謂鄒忌曰：「公何不為王謀伐魏？勝，則是君之謀也，君可以有功；戰不勝，田忌不進，戰而不死，曲撓而誅。」鄒忌以為然，乃說王而使田忌伐魏。

田忌三戰三勝，鄒忌以告公孫閈，公孫閈乃使人操十金而往卜于市，曰：「我田忌之人也，吾三戰而三勝，聲威天下，欲為大事，亦吉否？」卜者出，因令人捕為人卜者，亦驗其辭于王前。田忌遂走。

* * *

