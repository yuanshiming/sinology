

##### 戰國策
　　`卷八 ‧ 齊策一`

* * *

楚將伐齊

楚將伐齊，魯親之，齊王患之。張丐曰：「臣請令魯中立。」乃為齊見魯君。魯君曰：「齊王懼乎？」曰：「非臣所知也，臣來弔足下。」魯君曰：「何弔？」曰：「君之謀過矣。君不與勝者而與不勝者，何故也？」魯君曰：「子以齊、楚為孰勝哉？」對曰：「鬼且不知也。」「然則子何以弔寡人？」曰：「齊，楚之權敵也，不用有魯與無魯。足下豈如全眾而合二國之後哉！楚大勝齊，其良士選卒必殪，其餘兵足以待天下；齊為勝，其良士選卒亦殪。而君以魯眾合戰勝後，此其為德也亦大矣。」魯君以為然，身退師。

* * *

