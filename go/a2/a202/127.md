

##### 戰國策
　　`卷九 ‧ 齊策二`

* * *

韓齊為與國

韓、齊為與國。張儀以秦、魏伐韓。齊王曰：「韓，吾與國也。秦伐之，吾將救之。」田臣思曰：「王之謀過矣，不如聽之。子噲與子之國，百姓不戴，諸侯弗與。秦伐韓，楚、趙必救之，是天以燕賜我也。」王曰：「善。」乃許韓使者而遣之。

韓自以得交于齊，遂與秦戰。楚、趙果遽起兵而救韓，齊因起兵攻燕，三十日而舉燕國。

* * *

