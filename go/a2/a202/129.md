

##### 戰國策
　　`卷九 ‧ 齊策二`

* * *

犀首以梁為齊戰于承匡而不勝

犀首以梁為齊戰于承匡而不勝。張儀謂梁王：「不用臣言以危國。」梁王因相儀，儀以秦、梁之齊合橫親。犀首欲敗，謂衞君曰：「衍非有怨于儀也，值所以為國者不同耳。君必解衍。」衞君為告儀，儀許諾，因與之參坐于衞君之前。犀首跪行，為儀千秋之祝。明日張子行，犀首送之至于齊疆。齊王聞之，怒于儀曰：「衍也吾讎，而儀與之俱，是必與衍鬻吾國矣。」遂不聽。

* * *

