

##### 戰國策
　　`卷九 ‧ 齊策二`

* * *

權之難齊燕戰

權之難，齊、燕戰。秦使魏冉之趙，出兵助燕擊齊。薛公使魏處之趙，謂李向曰：「君助燕擊齊，齊必急。急必以地和于燕，而身與趙戰矣。然則是君自為燕東兵，為燕取地也。故為君計者，不如按兵勿出。齊必緩，緩必復與燕戰。戰而勝，兵罷弊，趙可取唐、曲逆；戰而不勝，命懸于趙。然則吾中立而割窮齊與疲燕也，兩國之權，歸于君矣。」

* * *

