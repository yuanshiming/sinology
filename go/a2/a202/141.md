

##### 戰國策
　　`卷十 ‧ 齊策三`

* * *

孟嘗君舍人有與君之夫人相愛者

孟嘗君舍人有與君之夫人相愛者。或以問孟嘗君曰：「為君舍人而內與夫人相愛，亦甚不義矣，君其殺之。」君曰：「睹貌而相悅者，人之情也，其錯之勿言也。」

居期年，君召愛夫人者而謂之曰：「子與文游久矣，大官未可得，小官公又弗欲。衞君與文布衣交，請具車馬皮幣，願君以此從衞君游。」于衞甚重。

齊、衞之交惡，衞君甚欲約天下之兵以攻齊。是人謂衞君曰：「孟嘗君不知臣不肖，以臣欺君。且臣聞齊、衞先君，刑馬壓羊，盟曰：『齊、衞後世無相攻伐，有相攻伐者，令其命如此。』今君約天下之兵以攻齊，是足下倍先君盟約而欺孟嘗君也。願君勿以齊為心。君聽臣則可；不聽臣，若臣不肖也，臣輒以頸血湔足下衿。」衞君乃止。

齊人聞之曰：「孟嘗君可謂善為事矣，轉禍為功。」

* * *

