

##### 戰國策
　　`卷十一 ‧ 齊策四`

* * *

蘇秦自燕之齊

蘇秦自燕之齊，見于華章南門。齊王曰：「嘻！子之來也。秦使魏冉致帝，子以為何如？」對曰：「王之問臣也卒，而患之所從生者微。今不聽，是恨秦也；聽之，是恨天下也。不如聽之以卒秦，勿庸稱也以為天下。秦稱之，天下聽之，王亦稱之，先後之事，帝名為無傷也。秦稱之，而天下不聽，王因勿稱，以收天下，此大資也。」

* * *

