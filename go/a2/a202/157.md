

##### 戰國策
　　`卷十一 ‧ 齊策四`

* * *

蘇秦謂齊王

蘇秦謂齊王曰：「齊、秦立為兩帝，王以天下為尊秦乎？且尊齊乎？」王曰：「尊秦。」「釋帝則天下愛齊乎？且愛秦乎？」王曰：「愛齊而憎秦。」「兩帝立，約伐趙，孰與伐宋之利也？」王曰：「不如伐宋。」對曰：「夫約然與秦為帝，而天下獨尊秦而輕齊；齊釋帝，則天下愛齊而憎秦；伐趙不如伐宋之利。故臣願王明釋帝，以就天下；倍約儐秦，勿使爭重；而王以其間舉宋。夫有宋則衞之陽地危；有淮北則楚之東國危；有濟西則趙之河東危；有陰、平陵則梁門不啟。故釋帝而貳之以伐宋之事，則國重而名尊，燕、楚以形服，天下不敢不聽，此湯、武之舉也。敬秦以為名，而後使天下憎之，此所謂以卑易尊者也！願王之熟慮之也！」

* * *

