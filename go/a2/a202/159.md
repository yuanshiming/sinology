

##### 戰國策
　　`卷十三 ‧ 齊策六`

* * *

齊負郭之民有狐咺者

齊負郭之民有狐咺者，正議，閔王斮之檀衢，百姓不附。齊孫室子陳舉直言，殺之東閭，宗族離心。司馬穰苴為政者也，殺之，大臣不親。以故燕舉兵，使昌國君將而擊之。齊使向子將而應之。齊軍破，向子以輿一乘亡。達子收餘卒，復振，與燕戰，求所以償者，閔王不肯與，軍破走。

王奔莒，淖齒數之曰：「夫千乘、博昌之間，方數百里，雨血沾衣，王知之乎？」王曰：「不知。」「嬴、博之間，地坼至泉，王知之乎？」王曰：「不知。」「人有當闕而哭者，求之則不得，去之則聞其聲，王知之乎？」王曰：「不知。」淖齒曰：「天雨血沾衣者，天以告也；地坼至泉者，地以告也；人有當闕而哭者，人以告也。天地人皆以告矣，而王不知戒焉，何得無誅乎？」于是殺閔王于鼓里。

太子乃解衣免服，逃太史之家為溉園。君王后，太史氏女，知其貴人，善事之。田單以即墨之城，破亡餘卒，破燕兵，紿騎劫，遂以復齊，遽迎太子于莒，立以為王。襄王即位，君王后以為后，生齊王建。

* * *

