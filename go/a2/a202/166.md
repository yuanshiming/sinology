

##### 戰國策
　　`卷十三 ‧ 齊策六`

* * *

齊閔王之遇殺

齊閔王之遇殺，其子法章變姓名，為莒太史家庸夫。太史敫女，奇法章之狀貌，以為非常人，憐而常竊衣食之，與私焉。莒中及齊亡臣相聚，求閔王子，欲立之。法章乃自言于莒。共立法章為襄王。襄王立，以太史氏女為王后，生子建。太史敫曰：「女無謀而嫁者，非吾種也，汚吾世矣。」終身不睹。君王后賢，不以不睹之故，失人子之禮也。

襄王卒，子建立為齊王。君王后事秦謹，與諸侯信，以故建立四十有餘年不受兵。秦昭王嘗使使者遺君王后玉連環，曰：「齊多知，而解此環不？」君王后以示羣臣，羣臣不知解。君王后引椎椎破之，謝秦使曰：「謹以解矣。」

及君王后病且卒，誡建曰：「羣臣之可用者某」。建曰：「請書之。」君王后曰：「善。」取筆牘受言。君王后曰：「老婦已忘矣！」君王后死，後后勝相齊，多受秦間金玉，使賓客入秦，皆為變辭，勸王朝秦，不脩攻戰之備。

* * *

