

##### 戰國策
　　`卷十三 ‧ 齊策六`

* * *

齊王建入朝于秦

齊王建入朝于秦，雍門司馬前曰：「所為立王者，為社稷耶？為王立王耶？」王曰：「為社稷。」司馬曰：「為社稷立王，王何以去社稷而入秦？」齊王還車而反。

即墨大夫以雍門司馬諫而聽之，則以為可與為謀，即入見齊王曰：「齊地方數千里，帶甲數百萬。夫三晉大夫，皆不便秦，而在阿、鄄之間者百數，王收而與之百萬之眾，使收三晉之故地，即臨晉之關可以入矣；鄢、郢大夫，不欲為秦，而在城南下者百數，王收而與之百萬之師，使收楚故地，即武關可以入矣。如此，則齊威可立，秦國可亡。夫舍南面之稱制，乃西面而事秦，為大王不取也。」齊王不聽。

秦使陳馳誘齊王內之，約與五百里之地。齊王不聽即墨大夫而聽陳馳，遂入秦。處之共松柏之間，餓而死。先是，齊為之歌曰：「松邪！柏邪！住建共者，客耶！」

* * *

