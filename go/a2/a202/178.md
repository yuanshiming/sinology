

##### 戰國策
　　`卷十四 ‧ 楚策一`

* * *

江乙說于安陵君

江乙說于安陵君曰：「君無咫尺之功，骨肉之親，處尊位，受厚祿，一國之眾，見君莫不斂衽而拜，撫委而服，何以也？」曰：「王過舉而已。不然，無以至此。」

江乙曰：「以財交者，財盡而交絕；以色交者，華落而愛渝。是以嬖女不敝席，寵臣不避軒。今君擅楚國之勢，而無以深自結于王，竊為君危之。」安陵君曰：「然則奈何？」「願君必請從死，以身為殉，如是必長得重于楚國。」曰：「謹受令。」

三年而弗言。江乙復見曰：「臣所為君道，至今未效。君不用臣之計，臣請不敢復見矣。」安陵君曰：「不敢忘先生之言，未得間也。」

于是，楚王游于雲夢，結駟千乘，旌旗蔽日，野火之起也若雲霓，兕虎嗥之聲若雷霆，有狂兕![28018](../../imgs/28018.gif)車依輪而至，王親引弓而射，壹發而殪。王抽旃旄而抑兕首，仰天而笑曰：「樂矣，今日之游也。寡人萬歲千秋之後，誰與樂此矣？」安陵君泣數行而進曰：「臣入則編席，出則陪乘。大王萬歲千秋之後，願得以身試黃泉，蓐螻蟻，又何如得此樂而樂之。」王大說，乃封纏為安陵君。

君子聞之曰：「江乙可謂善謀，安陵君可謂知時矣。」

* * *

