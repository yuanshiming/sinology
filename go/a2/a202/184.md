

##### 戰國策
　　`卷十四 ‧ 楚策一`

* * *

楚王問于范環

楚王問于范環曰：「寡人欲置相于秦，孰可？」對曰：「臣不足以知之。」王曰：「吾相甘茂可乎？」范環對曰：「不可。」王曰：「何也？」曰：「夫史舉，上蔡之監門也。大不知事君，小不知處室，以苛廉聞于世，甘茂事之順焉。故惠王之明，武王之察，張儀之好譖，甘茂事之，取十官而無罪，茂誠賢者也，然而不可相秦。秦之有賢相也，非楚國之利也。且王嘗用滑于越而納句章，昧之難，越亂，故楚南察瀨胡而郡江東。計王之功所以能如此者，越亂而楚治也。今王以用之于越矣，而忘之于秦，臣以為王鉅速忘矣。王若欲置相于秦乎？若公孫郝者可。夫公孫郝之于秦王，親也。少與之同衣，長與之同車，被王衣以聽事，真大王之相已。王相之，楚國之大利也。」

* * *

