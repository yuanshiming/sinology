

##### 戰國策
　　`卷十四 ‧ 楚策一`

* * *

張儀相秦

張儀相秦，謂昭雎曰：「楚無鄢、郢、漢中，有所更得乎？」曰：「無有。」曰：「無昭過、陳軫，有所更得乎？」曰：「無所更得。」張儀曰：「為儀謂楚王逐昭過、陳軫，請復鄢、郢、漢中。」昭雎歸報楚王，楚王說之。

有人謂昭過曰：「甚矣，楚王不察于爭名者也。韓求相工陳籍而周不聽；魏求相綦母恢而周不聽，何以也？周曰是列縣畜我也。今楚，萬乘之強國也；大王，天下之賢主也。今儀曰逐君與陳軫而王聽之，是楚自行不如周，而儀重于韓、魏之王也。且儀之所行，有功名者秦也，所欲貴富者魏也。欲為攻于魏，必南伐楚。故攻有道，外絕其交，內逐其謀臣。陳軫，夏人也，習于三晉之事，故逐之，則楚無謀臣矣。今君能用楚之眾，故亦逐之，則楚眾不用矣。此所謂內攻之者也，而王不知察。今君何不見臣于王，請為王使齊交不絕。齊交不絕，儀聞之，其效鄢、郢、漢中必緩矣。是昭雎之言不信也，王必薄之。」

* * *

