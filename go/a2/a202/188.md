

##### 戰國策
　　`卷十四 ‧ 楚策一`

* * *

威王問于莫敖子華

威王問于莫敖子華曰：「自從先君文王以至不穀之身，亦有不為爵勸，不為祿勉，以憂社稷者乎？」莫敖子華對曰：「如華不足知之矣。」王曰：「不于大夫，無所聞之？」莫敖子華對曰：「君王將何問者也？彼有廉其爵，貧其身，以憂社稷者；有崇其爵，豐其祿，以憂社稷者；有斷脰決腹，一瞑而萬世不視，不知所益，以憂社稷者；有勞其身，愁其志，以憂社稷者；亦有不為爵勸，不為祿勉，以憂社稷者。」王曰：「大夫此言，將何謂也？」

莫敖子華對曰：「昔令尹子文，緇帛之衣以朝，鹿裘以處；未明而立于朝，日晦而歸食；朝不謀夕，無一月之積。故彼廉其爵，貧其身，以憂社稷者，令尹子文是也。

昔者葉公子高，身獲于表薄，而財于柱國；定白公之禍，寧楚國之事；恢先君以揜方城之外，四封不侵，名不挫于諸侯。當此之時也，天下莫敢以兵南鄉。葉公子高食田六百畛，故彼崇其爵，豐其祿，以憂社稷者，葉公子高是也。

昔者吳與楚戰于柏舉，兩御之間夫卒交。莫敖大心撫其御之手，顧而大息曰：『嗟乎子乎，楚國亡之日至矣！吾將深入吳軍，若扑一人，若捽一人，以與大心者也，社稷其為庶幾乎？』故斷脰決腹，一瞑而萬世不視，不知所益，以憂社稷者，莫敖大心是也。

昔吳與楚戰于柏舉，五戰入郢。君王身出，大夫悉屬，百姓離散。棼冒勃蘇曰：『吾被堅執銳，赴強敵而死，此猶一卒也，不若奔諸侯。』于是嬴糧潛行，上崢山，踰深谿，蹠穿膝暴，七日而薄秦王之朝。雀立不轉，晝吟宵哭。七日不得告。水漿無入口，瘨而殫悶，旄不知人。秦王聞而走之，冠帶不相及，左奉其首，右濡其口，勃蘇乃蘇。秦王身問之：『子孰誰也？』棼冒勃蘇對曰：『臣非異，楚使新造盩棼冒勃蘇。吳與楚人戰于柏舉，三戰入郢，寡君身出，大夫悉屬，百姓離散。使下臣來告亡，且求救。』秦王顧令起：『寡人聞之，萬乘之君，得罪一士，社稷其危，今此之謂也。』遂出革車千乘，卒萬人，屬之子蒲與子虎，下塞以東，與吳人戰于濁水而大敗之，亦聞于遂浦。故勞其身，愁其思，以憂社稷者，棼冒勃蘇是也。

吳與楚戰于柏舉，五戰入郢。君王身出，大夫悉屬，百姓離散。蒙谷結鬥于宮唐之上，舍鬥奔郢曰：『若有孤，楚國社稷其庶幾乎？』遂入大宮，負離次之典以浮于江，逃于雲夢之中。昭王反郢，五官失法，百姓昏亂；蒙谷獻典，五官得法，而百姓大治。此蒙谷之功，多與存國相若，封之執圭，田六百畛。蒙谷怒曰：『谷非人臣，社稷之臣，苟社稷血食，余豈患無君乎？』遂自棄于磨山之中，至今無胄。故不為爵勸，不為祿勉，以憂社稷者，蒙谷是也。」

王乃大息曰：「此古之人也。今之人，焉能有之耶？」

莫敖子華對曰：「昔者先君靈王好小要，楚士約食，馮而能立，式而能起。食之可欲，忍而不入；死之可惡，然而不避。章聞之，其君好發者，其臣抉拾。君王直不好，若君王誠好賢，此五臣者，皆可得而致之。」

* * *

