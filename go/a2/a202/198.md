

##### 戰國策
　　`卷十六 ‧ 楚策三`

* * *

蘇子謂楚王

蘇子謂楚王曰：「仁人之于民也，愛之以心，事之以善言。孝子之于親也，愛之以心，事之以財。忠臣之于君也，必進賢人以輔之。今王之大臣父兄，好傷賢以為資，厚斂諸百姓，使王見疾于民，非忠臣也。大臣播王之過于百姓，多賂諸侯以王之地，是故退王之所愛，亦非忠臣也，是以國危。臣願無聽羣臣之相惡也，慎大臣父兄；用民之所善，節身之嗜欲，以安百姓。人臣莫難于無妒而進賢。為主死易，垂沙之事，死者以千數。為主辱易，自令尹以下，事王者以千數。至于無妒而進賢，未見一人也。故明主之察其臣也，必知其無妒而進賢也。賢臣之事其主也，亦必無妒而進賢。夫進賢之難者，賢者用且使己廢，貴且使己賤，故人難之。」

* * *

