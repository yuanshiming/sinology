

##### 戰國策
　　`卷十六 ‧ 楚策三`

* * *

楚王令昭雎之秦重張儀

楚王令昭雎之秦重張儀。未至，惠王死。武王逐張儀。楚王因收昭雎以取齊。桓臧為雎謂楚王曰：「橫親之不合也，儀貴惠王而善雎也。今惠王死，武王立，儀走，公孫郝、甘茂貴。甘茂善魏，公孫郝善韓。二人固不善雎也，必以秦合韓、魏。韓、魏之重儀，儀有秦而雎以楚重之。今儀困秦而雎收楚，韓、魏欲得秦，必善二人者。將收韓、魏輕儀而伐楚，方城必危。王不如復雎，而重儀于韓、魏。儀據楚勢，挾魏重，以與秦爭。魏不合秦，韓亦不從，則方城無患。」

* * *

