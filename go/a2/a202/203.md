

##### 戰國策
　　`卷十六 ‧ 楚策三`

* * *

張儀逐惠施于魏

張儀逐惠施于魏。惠子之楚，楚王受之。

馮郝謂楚王曰：「逐惠子者，張儀也。而王親與約，是欺儀也，臣為王弗取也。惠子為儀者來，而惡王之交于張儀，惠子必弗行也。且宋王之賢惠子也，天下莫不聞也。施之不善張儀也，天下莫不知也。今為事之故，棄所貴于仇人，臣以為大王輕矣。且為事耶？王不如舉惠子而納之于宋，而謂張儀曰：『請為子勿納也。』儀必德王。而惠子窮人，而王奉之，又必德王。此不失為儀之實，而可以德惠子。」楚王曰：「善。」乃奉惠子而納之宋。

* * *

