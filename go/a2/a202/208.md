

##### 戰國策
　　`卷十七 ‧ 楚策四`

* * *

或謂楚王

或謂楚王曰：「臣聞從者欲合天下以朝大王，臣願大王聽之也。夫因詘為信，奮患有成，勇者義之。攝禍為福，裁少為多，知者官之。夫報報之反，墨墨之化，唯大君能之。禍與福相貫，生與亡為鄰，不偏于死，不偏于生，不足以載大名。無所寇艾，不足以橫世。夫秦捐德絕命之日久矣，而天下不知。今夫橫人嚂口利機，上干主心，下牟百姓，公舉而私取利，是以國權輕于鴻毛，而積禍重于丘山。」

* * *

