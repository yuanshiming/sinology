

##### 戰國策
　　`卷十七 ‧ 楚策四`

* * *

客說春申君

客說春申君曰：「湯以亳，武王以鄗，皆不過百里以有天下。今孫子，天下賢人也，君籍之以百里勢，臣竊以為不便于君。何如？」春申君曰：「善。」于是使人謝孫子。孫子去之趙，趙以為上卿。

客又說春申君曰：「昔伊尹去夏入殷，殷王而夏亡。管仲去魯入齊，魯弱而齊強。夫賢者之所在，其君未嘗不尊，國未嘗不榮也。今孫子，天下賢人也。君何辭之？」春申君又曰：「善。」于是使人請孫子于趙。

孫子為書謝曰：「癘人憐王，此不恭之語也。雖然，不可不審察也。此為劫弒死亡之主言也。夫人主年少而矜材，無法術以知奸，則大臣主斷圖私以禁誅于己也，故弒賢長而立幼弱，廢正適而立不義。春秋戒之曰：『楚王子圍聘于鄭，未出竟，聞王病，反問疾，遂以冠纓絞王，殺之，因自立也。齊崔杼之妻美，莊公通之。崔杼帥其群黨而攻。莊公請與分國，崔杼不許；欲自刃于廟，崔杼不許。莊公走出，踰于外墻，射中其股，遂殺之，而立其弟景公。』近代所見：李兌用趙，餓主父于沙丘，百日而殺之；淖齒用齊，擢閔王之筋，縣于其廟梁，宿夕而死。夫厲雖雍腫胞疾，上比前世，未至絞纓射股；下比近代，未至擢筋而餓死也。夫劫弒死亡之主也，心之憂勞，形之困苦，必甚于癘矣。由此觀之，癘雖憐王可也。」因為賦曰：「寶珍隋珠，不知佩兮。雜布與錦，不知異兮。閭姝子奢，莫知媒兮。嫫母求之，又甚喜之兮。以瞽為明，以聾為聰，以是為非，以吉為凶。嗚呼上天，曷惟其同！」詩曰：「上天甚神，無自瘵也。」

* * *

