

##### 戰國策
　　`卷十七 ‧ 楚策四`

* * *

虞卿謂春申君

虞卿謂春申君曰：「臣聞之春秋，于安思危，危則慮安。今楚王之春秋高矣，而君之封地，不可不早定也。為主君慮封者，莫如遠楚。秦孝公封商君，孝公死，而後不免殺之。秦惠王封冉子，惠王死，而後王奪之。公孫鞅，功臣也；冉子，親姻也。然而不免奪死者，封近故也。太公望封于齊，邵公奭封于燕，為其遠王室矣。今燕之罪大而趙怨深，故君不如北兵以德趙，踐亂燕，以定身封，此百代之一時也。」

君曰：「所道攻燕，非齊則魏。魏、齊新怨楚，楚君雖欲攻燕，將道何哉？」對曰：「請令魏王可。」君曰：「何如？」對曰：「臣請到魏，而便所以言之。」

乃謂魏王曰：「夫楚亦強大矣，天下無敵，乃且攻燕。」魏王曰：「鄉也，子云天下無敵；今也，子云乃且攻燕者，何也？」對曰：「今為馬多力則有矣，若曰勝千鈞則不然者，何也？夫千鈞非馬之任也。今謂楚強大則有矣，若越趙、魏而鬥兵于燕，則豈楚之任也哉？非楚之任而楚為之，是敝楚也。敝楚是強魏也，其于王孰便也？」

* * *

