

##### 戰國策
　　`卷十八 ‧ 趙策一`

* * *

知伯從韓魏兵以攻趙

知伯從韓、魏兵以攻趙，圍晉陽而水之，城下不沉者三板。郄疵謂知伯曰：「韓、魏之君必反矣。」知伯曰「何以知之？」郄疵曰：「以其人事知之。夫從韓、魏之兵而攻趙，趙亡，難必及韓、魏矣。今約勝趙而三分其地。今城不沒者三板，臼竈生蛙，人馬相食，城降有日，而韓、魏之君無喜志而有憂色，是非反如何也？」

明日，知伯以告韓、魏之君曰：「郄疵言君之且反也。」韓、魏之君曰：「夫勝趙而三分其地，城今且將拔矣。夫二家雖愚，不棄美利于前，背信盟之約，而為危難不可成之事，其勢可見也。是疵為趙計矣，使君疑二主之心，而解于攻趙也。今君聽讒臣之言，而離二主之交，為君惜之。」趨而出。郄疵謂知伯曰：「君又何以疵言告韓、魏之君為？」知伯曰：「子安知之？」對曰：「韓、魏之君視疵端而趨疾。」

郄疵知其言之不聽，請使于齊，知伯遣之。韓、魏之君果反矣。

* * *

