

##### 戰國策
　　`卷十八 ‧ 趙策一`

* * *

知伯帥趙韓魏而伐范中行氏

知伯帥趙、韓、魏而伐范、中行氏，滅之。休數年，使人請地于韓。韓康子欲勿與，段規諫曰：「不可。夫知伯之為人也，好利而鷙復，來請地不與，必加兵于韓矣。君其與之。與之，彼狃，又將請地于他國，他國不聽，必鄉之以兵；然則韓可以免于患難，而待事之變。」康子曰：「善。」使使者致萬家之邑一于知伯。知伯說，又使人請地于魏，魏宣子欲勿與。趙葭諫曰：「彼請地于韓，韓與之。請地于魏，魏弗與，則是魏內自強，而外怒知伯也。然則其錯兵于魏必矣！不如與之。」宣子曰：「諾。」因使人致萬家之邑一于知伯。知伯說，又使人之趙，請藺、皋狼之地；趙襄子弗與。知伯因陰結韓、魏，將以伐趙。

趙襄子召張孟談而告之曰：「夫知伯之為人，陽親而陰疏，三使韓、魏，而寡人弗與焉，其移兵寡人必矣。今吾安居而可？」張孟談曰：「夫董安于，簡主之才臣也，世治晉陽，而尹鐸循之，其餘政教猶存，君其定居晉陽。」君曰：「諾。」乃使延陵生將車騎先之晉陽，君因從之。至，行城郭，案府庫，視倉廩，召張孟談曰：「吾城郭已完，府庫足用，倉廩實矣，無矢奈何？」張孟談曰：「臣聞董子之治晉陽也，公宮之垣，皆以荻蒿楛楚牆之，其高至丈餘，君發而用之。」于是發而試之，其堅則箘簬之勁不能過也。君曰：「足矣，吾銅少若何？」張孟談曰：「臣聞董子之治晉陽也，公宮之室，皆以煉銅為柱質，請發而用之，則有餘銅矣。」君曰：「善。」號令以定，備守以具。

三國之兵乘晉陽城，遂戰。三月不能拔，因舒軍而圍之，決晉水而灌之。圍晉陽三年，城中巢居而處，懸釜而炊，財食將盡，士卒病羸。襄子謂張孟談曰：「糧食匱，財力盡，士大夫病，吾不能守矣。欲以城下，何如？」張孟談曰：「臣聞之，亡不能存，危不能安，則無為貴知士也。君釋此計，勿復言也。臣請見韓、魏之君。」襄子曰：「諾。」

張孟談于是陰見韓、魏之君曰：「臣聞脣亡則齒寒，今知伯帥二國之君伐趙，趙將亡矣，亡則二君為之次矣。」二君曰：「我知其然。夫知伯為人也，粗中而少親，我謀未遂而知，則其禍必至，為之奈何？」張孟談曰：「謀出二君之口，入臣之耳，人莫之知也。」二君即與張孟談陰約三軍，與之期日，夜，遣入晉陽。張孟談以報襄子，襄子再拜之。

張孟談因朝知伯而出，遇知過轅門之外。知過入見知伯曰：「二主殆將有變。」君曰：「何如？」對曰：「臣遇張孟談于轅門之外，其志矜，其行高。」知伯曰：「不然。吾與二主約謹矣，破趙三分其地，寡人所親之，必不欺也。子釋之，勿出于口。」知過出見二主，入說知伯曰：「二主色動而意變，必背君，不如今殺之。」知伯曰：「兵箸晉陽三年矣，旦暮當拔之而饗其利，乃有他心？不可，子慎勿復言。」知過曰：「不殺則遂親之。」知伯曰：「親之奈何？」知過曰：「魏宣子之謀臣曰趙葭，康子之謀臣曰段規，是皆能移其君之計。君其與二君約，破趙則封二子者各萬家之縣一，如是則二主之心可不變，而君得其所欲矣。」知伯曰：「破趙而三分其地，又封二子者各萬家之縣一，則吾所得者少，不可。」知過見君之不用也，言之不聽，出，更其姓為輔氏，遂去不見。

張孟談聞之，入見襄子曰：「臣遇知過于轅門之外，其視有疑臣之心，入見知伯，出更其姓。今暮不擊，必后之矣。」襄子曰：「諾。」使張孟談見韓、魏之君，以夜期，殺守堤之吏，而決水灌知伯軍。知伯軍救水而亂，韓、魏翼而擊之，襄子將卒犯其前，大敗知伯軍而禽知伯。

知伯身死，國亡地分，為天下笑，此貪欲無厭也。夫不聽知過，亦所以亡也。知氏盡滅，唯輔氏存焉。

* * *

