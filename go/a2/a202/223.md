

##### 戰國策
　　`卷十八 ‧ 趙策一`

* * *

張孟談既固趙宗

張孟談既固趙宗，廣封疆，發五百，乃稱簡之迹以告襄子曰：「昔者，簡主君國之御有之曰：『五百之所以致天下者約，令主勢能制臣，無令臣能制主。故貴為列侯者，不令在相位，自將軍以上，不為近大夫。』今臣之名顯而身尊，權重而眾服，臣願捐功名，去權勢以離眾。」襄子悢然曰：「何哉？吾聞輔主者名顯，功大者身尊，任國者權重，信忠在己而眾服焉。此先聖之所以集國家，安社稷乎！子何為然？」張孟談對曰：「君之所言，成功之美也。臣之所謂，持國之道也。臣觀成事，聞往古，天下之美同，臣主之權均之能美，未之有也。前事之不忘，后事之師。君若弗圖，則臣力不足。」愴然有決色。襄子去之。臥三日，使人謂之曰：「晉陽之政，臣下不使者何如？」對曰：「死僇。」張孟談曰：「左司馬見使于國家，安社稷，不避其死，以成其忠，君其行之。」君曰：「子從事。」乃許之。張孟談便厚以便名，納地釋事以去權尊，而耕于負親之丘。故曰，賢人之行，明主之政也。

耕三年，韓、魏、齊、楚負親以謀趙，襄子往見張孟談而告之曰：「昔者知氏之地，趙氏分則多十城，復來，而今諸侯孰謀我，為之奈何？」張孟談曰：「君其負劍而御臣以之國，舍臣于廟，授吏大夫，臣試計之。」君曰：「諾。」張孟談乃行，其妻之楚，長子之韓，次子之魏，少子之齊。四國疑而謀敗。

* * *

