

##### 戰國策
　　`卷十八 ‧ 趙策一`

* * *

趙收天下且以伐齊

趙收天下，且以伐齊。蘇秦為齊上書說趙王曰：「臣聞古之賢君，德行非施于海內也，教順慈愛非布于萬民也，祭祀時享非當于鬼神也。甘露降，風雨時至，農夫登，年穀豐盈，眾人喜之，而賢主惡之。今足下功力非數痛加于秦國，而怨毒積怒非素深于齊也。臣竊外聞大臣及下吏之議，皆言主前專據以秦為愛趙而憎齊。臣竊以事觀之，秦豈得愛趙而憎齊哉？欲亡韓吞兩周之地，故以齊為餌，先出聲于天下，欲鄰國聞而觀之也。恐其事不成，故出兵以佯示趙、魏。恐天下之驚覺，故微韓以貳之。恐天下疑己，故出質以為信。聲德于與國，而實伐鄭韓。臣竊觀其圖之也，議秦之謀計必出于是。

且夫說士之計皆曰：『韓亡三川，魏滅晉國，市朝未罷而禍及于趙。且物固有勢異而患同者，又有勢同而患異者。昔者楚人久伐而中山亡。今燕盡齊之北地，距沙丘而至鉅鹿之界三百里；距于扞關，至于榆中千五百里。秦盡韓、魏之上黨，則地與國都邦屬而壤界者七百里。秦以三軍強弩坐羊腸之上，即地去邯鄲百二十里。且秦以三軍攻王之上黨而危其北，則句注之西非王之有也。今逾句注、禁常山而守，三百里通于燕之唐、曲逆，此代馬、胡駒不東，而崐山之玉不出也。此三寶者，又非王之有也。今從于彊秦國久伐齊，臣恐其禍出于是矣。昔者，五國之王嘗合橫而謀伐趙，參分趙國壤地，著之盤盂，屬之讎柞。五國之兵有日矣，齊乃西師以禁秦國，使秦廢令素服而聽，反溫、枳、高平于魏，反三公、什清于趙，此王之明知也。夫齊事趙，宜為上交；今乃以抵罪取伐，臣恐其後事王者之不敢自必也。今王收齊，天下必以王為義。齊抱社稷以事王，天下必重王。然則齊義，王以天下就之；下至暴秦，王以天下禁之，是一世之命制于王已。臣願大王深與左右羣臣詳計某言，先事成慮而熟圖之也。」

* * *

