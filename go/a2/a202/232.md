

##### 戰國策
　　`卷十八 ‧ 趙策一`

* * *

蘇秦為趙王使于秦

蘇秦為趙王使于秦，反，三日不得見。謂趙王曰：「秦乃者過柱山，有兩木焉。一蓋呼侶，一蓋哭。問其故，對曰：『吾已大矣，年已長矣，吾苦夫匠人，且以繩墨案規矩刻鏤我。一蓋曰：『此非吾所苦也，是故吾事也。吾所苦夫鐵鉆然，自入而出夫人者。』今臣使于秦，而三日不見，無有為臣為鐵鉆者乎？」

* * *

