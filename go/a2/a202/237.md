

##### 戰國策
　　`卷十八 ‧ 趙策一`

* * *

謂趙王曰三晉合而秦弱

謂趙王曰：「三晉合而秦弱，三晉離而秦強，此天下之所明也。秦之有燕而伐趙，有趙而伐燕；有梁而伐趙，有趙而伐梁；有楚而伐韓，有韓而伐楚；此天下之所明見也。然山東不能易其路，兵弱也。弱而不能相壹，是何秦之知，山東之愚也。是臣所為山東之憂也。虎將即禽，禽不知虎之即己也，而相鬥兩罷，而歸其死于虎。故使禽知虎之即己，決不相鬥矣。今山東之主不知秦之即己也，而尚相鬥兩敝，而歸其國于秦，知不如禽遠矣。願王熟慮之也。

今事有可急者，秦之欲伐韓、梁，東闚于周室甚，惟寐亡之。今南攻楚者，惡三晉之大合也。今攻楚休而復之，已五年矣，攘地千餘里。今謂楚王：『苟來舉玉趾而見寡人，必與楚為兄弟之國，必為楚攻韓、梁，反楚之故地。』楚王美秦之語，怒韓、梁之不救己，必入于秦。秦有謀發使之趙，以燕餌趙，而離三晉。今王美秦之言而欲攻燕，攻燕，食未飽而禍已及矣。楚王入秦，秦、楚為一，東面而攻韓。韓南無楚，北無趙，韓不待伐，割挈馬兔而西走。秦與韓為上交，秦禍安移于梁矣。以秦之強，有楚、韓之用，梁不待伐矣。割挈馬兔而西走，秦與梁為上交，秦禍案環于趙矣。以強秦之有韓、梁、楚，與燕之怒，割必深矣。國之舉此，臣之所為來。臣故曰：事有可急為者。

及楚王之未入也，三晉相親相堅，出銳師以戍韓、梁西邊，楚王聞之，必不入秦，秦必怒而循攻楚，是秦禍不離楚也，便于三晉。若楚王入，秦見三晉之大合而堅也，必不出楚王，即多割，是秦禍不離楚也，有利于三晉。願王之熟計之也急！」

趙王因起兵南戍韓、梁之西邊。秦見三晉之堅也，果不出楚王而多求地。

* * *

