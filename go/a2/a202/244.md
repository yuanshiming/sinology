

##### 戰國策
　　`卷十九 ‧ 趙策二`

* * *

王破原陽

王破原陽，以為騎邑。牛贊進諫曰：「國有固籍，兵有常經。變籍則亂，失經則弱。今王破原陽，以為騎邑，是變籍而棄經也。且習其兵者輕其敵，便其用者易其難。今民便其用而王變之，是損君而弱國也。故利不百者不變俗，功不什者不易器。今王破卒散兵，以奉騎射，臣恐其攻獲之利，不如所失之費也。」

王曰：「古今異利，遠近易用。陰陽不同道，四時不一宜。故賢人觀時而不觀于時；制兵而不制于兵。子知官府之籍，不知器械之利；知兵甲之用，不知陰陽之宜。故兵不當于用，何兵之不可易？教不便于事，何俗之不可變？昔者先君襄主與代交地，城境封之，名曰無窮之門，所以昭後而期遠也。今重甲修兵，不可以踰險；仁義道德，不可以來朝。吾聞信不棄功，知不遺時。今子以官府之籍，亂寡人之事，非子所知。」

牛贊再拜稽首曰：「臣敢不聽令乎？」王遂胡服，率騎入胡，出于遺遺之門，踰九限之固，絕五俓之險，至榆中，辟地千里。

* * *

