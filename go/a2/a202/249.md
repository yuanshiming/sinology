

##### 戰國策
　　`卷二十 ‧ 趙策三`

* * *

富丁欲以趙合齊魏

富丁欲以趙合齊、魏，樓緩欲以趙合秦、楚。富丁恐主父之聽樓緩而合秦、楚也。

司馬淺為富丁謂主父曰：「不如以國順齊。今我不順齊伐秦，秦、楚必合而攻韓、魏。韓、魏告急于齊，齊不欲伐秦，必以趙為辭，則不伐秦者趙也，韓、魏必怨趙。齊之兵不西，韓必聽秦違齊。違齊而親，兵必歸于趙矣。今我順而齊不西，韓、魏必絕齊，絕齊則皆事我。且我順齊，齊無而西。日者，樓緩坐魏三月，不能散齊、魏之交。今我順而齊、魏果西，是罷齊敝秦也，趙必為天下重國。」主父曰：「我與三國攻秦，是俱敝也」。曰：「不然。我約三國而告之，以未媾中山也。三國欲伐秦之果也，必聽我，欲和我。中山聽之，是我以三國撓中山而取地也。中山不聽，三國必絕之，是中山孤也。三國不能和我，雖少出兵可也。我分兵而孤爍中山，中山必亡。我已亡中山，而以餘兵與三國攻秦，是我一舉而兩取地于秦、中山也。」

* * *

