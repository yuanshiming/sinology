

##### 戰國策
　　`卷二十 ‧ 趙策三`

* * *

說張相國

說張相國曰：「君安能少趙人，而令趙人多君？君安能憎趙人，而令趙人愛君乎？夫膠漆，至![4d51](../../imgs/4d51.gif)也，而不能合遠；鴻毛，至輕也，而不能自舉。夫飄于清風，則橫行四海。故事有簡而功成者，因也。今趙萬乘之強國也，前漳、滏，右常山，左河間，北有代，帶甲百萬，嘗抑強齊，四十餘年而秦不能得所欲。由是觀之，趙之于天下也不輕。今君易萬乘之強趙，而慕思不可得之小梁，臣竊為君不取也。」君曰：「善。」自是之後，眾人廣坐之中，未嘗不言趙人之長者也，未嘗不言趙俗之善者也。

* * *

