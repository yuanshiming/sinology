

##### 戰國策
　　`卷二十 ‧ 趙策三`

* * *

齊人李伯見孝成王

齊人李伯見孝成王。成王說之，以為代郡守。而居無幾何，人告之反。孝成王方饋，不墮食。無幾何，告者復至，孝成王不應。已，乃使使者言：「齊舉兵擊燕，恐其以擊燕為名，而以兵襲趙，故發兵自備。今燕、齊已合，臣請要其敝，而地可多割。」自是之後，為孝成王從事于外者，無自疑于中者。

* * *

