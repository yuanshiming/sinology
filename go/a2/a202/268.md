

##### 戰國策
　　`卷二十一 ‧ 趙策四`

* * *

為齊獻書趙王

為齊獻書趙王，曰：「臣一見，而能令王坐而天下致名寶。而臣竊怪王之不試見臣，而窮臣也。羣臣必多以臣為不能者，故王重見臣也。以臣為不能者非他，欲用王之兵，成其私者也。非然，則交有所偏者也；非然，則知不足者也；非然，則欲以天下之重恐王，而取行于王者也。臣以齊循事王，王能亡燕，能亡韓、魏，能攻秦，能孤秦。臣以為齊致尊名于王，天下孰敢不致尊名于王？臣以齊致地于王，天下孰敢不致地于王？臣以齊為王求名于燕及韓、魏，孰敢辭之？臣之能也，其前可見已。齊先重王，故天下盡重王；無齊，天下必盡輕王也。秦之彊，以無齊之故重王，燕、魏自以無齊故重王。今王無齊獨安得重天下？故勸王無齊者，非知不足也，則不忠者也。非然，則欲用王之兵成其私者也；非然，則欲輕王以天下之重，取行于王者也；非然，則位尊而能卑者也。願王之熟慮無齊之利害也。」

* * *

