

##### 戰國策
　　`卷二十一 ‧ 趙策四`

* * *

齊欲攻宋

齊欲攻宋，秦令起賈禁之。齊乃收趙以伐宋。秦王怒，屬怨于趙。李兌約五國以伐秦，無功，留天下之兵于成皋，而陰媾于秦。又欲與秦攻魏，以解其怨而取封焉。

魏王不說。蘇秦之齊，謂齊王曰：「臣為足下謂魏王曰：『三晉皆有秦患。今之攻秦也，為趙也。五國伐趙，趙必亡矣。秦逐李兌，李兌必死。今之伐秦也，以救李子之死也。今趙留天下之甲于成皋，而陰鬻之于秦，已講，則令秦攻魏以成其私封，王之事趙也何得矣？且王嘗濟于漳，而身朝于邯鄲，抱陰、成，負葛、薛，以為趙蔽，而趙無為王行也。今又以河陽、姑密封其子，而乃令秦攻王，以便取陰。人比而後知賢不如，王若用所以事趙之半收齊，天下有敢謀王者乎？王之事齊也，無入朝之辱，無割地之費。齊為王之故，虛國于燕、趙之前，用兵于二千里之外，故攻城野戰，未嘗不為王先被矢石也。得二都，割河東，盡效之于王。自是之後，秦攻魏，齊甲未嘗不歲至于王之境也。請問王之所以報齊者可乎？韓呡處于趙，去齊三千里，王以此疑齊，曰有秦陰。今王又挾故薛公以為相，善韓徐以為上交，尊虞商以為大客，王固可以反疑于齊乎？』魏王聽此言也甚詘，其欲事王也甚循。其怨于趙。臣願王之日聞魏而無庸見惡也，臣請為王推其怨于趙，願王之陰重趙，而無使秦之見王之重趙也。秦見之且亦重趙。齊、秦交重趙，臣必見燕與韓、魏亦且重趙也，皆且無敢與趙治。五國事趙，趙從親以合于秦，必為王高矣。臣故欲王之徧劫天下，而皆私甘之也。王使臣以韓、魏與燕劫趙，使丹也甘之；以趙劫韓、魏，使臣也甘之；以三晉劫秦，使順也甘之；以天下劫楚，使呡也甘之。則天下皆偪秦以事王，而不敢相私也。交定，然後王擇焉。」

* * *

