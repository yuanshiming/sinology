

##### 戰國策
　　`卷二十一 ‧ 趙策四`

* * *

齊將攻宋而秦陰禁之

齊將攻宋，而秦陰禁之。齊因欲與趙，趙不聽。齊乃令蘇秦說李兌以攻宋而定封焉。蘇秦乃謂齊王曰：「臣之所以堅三晉以攻秦者，非以為齊得利秦之毀也，欲以使攻宋也。而宋置太子以為王，下親其上而守堅，臣是以欲足下之速歸休士民也。今太子走，諸善太子者，皆有死心。若復攻之，其國必有亂，而太子在外，此亦舉宋之時也。臣為足下說奉陽君曰：『君之身老矣，封不可不早定也。為君慮封，莫若于宋，他國莫可。夫秦人貪，韓、魏危，燕、楚辟，中山之地薄，莫如于陶。失今之時，不可復得已。宋之罪重，齊之怒深，踐亂宋，德大齊，定身封，此百代之一時也。』以奉陽君甚貪之，唯得大封，齊無大異。臣願足下之大發攻宋之舉，而無庸致兵，以觀奉陽君之應足下也。縣陶以甘之，循有燕以臨之，而臣待忠之封，事必大成。臣又願足下有地效于襄安君以資臣也。足下果殘宋，此兩地之封也，足下何愛焉？若足下不得志于宋，與國何敢望也。足下以此資臣也，臣循燕觀趙，則足下擊潰而決天下矣」。

* * *

