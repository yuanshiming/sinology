

##### 戰國策
　　`卷二十一 ‧ 趙策四`

* * *

五國伐秦無功

五國伐秦無功，罷于成皋。趙欲媾于秦，楚與魏、韓將應之，秦弗欲。蘇秦謂齊王曰：「臣已為足下見奉陽君矣。臣謂奉陽君曰：『天下散而事秦，秦必據宋。魏冉必妒君之有陶也。秦王貪，魏冉妒，則陶不可得已矣。君無媾，齊必攻宋。齊攻宋，則楚必攻宋，魏必攻宋，燕、趙助之。五國據宋，不至一二月，陶必得矣。得陶而媾，秦雖有變，則君無患矣。若不得已而必媾，則願五國復堅約。五國願得趙，足下雄飛，與韓氏大吏東免齊王，必無召呡也。使臣守約，若與國有倍約者，以四國攻之。無倍約者，而秦侵約，五國復堅而賓之。今韓、魏與齊相疑也，若復不堅約而講，臣恐與國之大亂也。齊、秦非復合也，必有踦重者矣。復合與踦重者，皆非趙之利也。且天下散而事秦，是秦制天下也。秦制天下，將何以天下為？臣願君之蚤計也。

天下爭秦，秦有六舉，皆不利趙矣。天下爭秦，秦王受負海之國，合負親之交，以據中國，而求利于三晉，是秦之一舉也。秦行是計，不利于趙，而君終不得陶，一矣。天下爭秦，秦王內韓呡于齊，內成陽君于韓，相魏懷于魏，復合衡交，而王賁、韓他之曹，皆起而行事，是秦之一舉也。秦行是計也，不利于趙，而君又不得陶，二矣。天下爭秦，秦王受齊受趙，三彊已親，以據魏而求安邑，是秦之一舉也。秦行是計，齊、趙應之，魏不待伐，抱安邑而倍秦，秦得安邑之饒，魏為上交，韓必入朝秦，據趙已安邑矣，是秦之一舉也。秦行是計，不利于趙，而君必不得陶，三矣。天下爭秦，秦堅燕、趙之交，以伐齊收楚，與韓而攻魏，是秦之一舉也。秦行是計，而燕、趙應之。燕、趙伐齊，兵始用，秦因收楚而攻魏，不至一二月，魏必破矣。秦舉安邑而塞女戟，韓之太行絕，下軹道、南陽而伐魏，絕韓，包二周，即趙自消爍矣。國燥于秦，兵分于齊，非趙之利也。而君終身不得陶，四矣。天下爭秦，秦堅三晉之交攻齊，國破財屈，而兵東分于齊，秦按攻魏，取安邑，是秦之一舉也。秦行是計也，君按救魏，是以攻齊之已敝與秦爭戰也；君不救也，韓、魏焉免西合？國在謀之中，而君有終身不得陶，五矣。天下爭秦，秦按為義，存亡繼絕，固危扶弱，定無罪之君，必起中山與滕焉。秦起中山與滕，而趙、宋同命，何暇言陶？六矣。故曰君必無講，則陶必得矣。』奉陽君曰：『善。』乃絕和于秦，而收齊、魏以成取陶。」

* * *

