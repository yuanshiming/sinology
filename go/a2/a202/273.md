

##### 戰國策
　　`卷二十一 ‧ 趙策四`

* * *

虞卿謂趙王

虞卿謂趙王曰：「人之情，寧朝人乎？寧朝于人也？」趙王曰：「人亦寧朝人耳，何故寧朝于人？」虞卿曰：「夫魏為從主，而成者范痤也。今王能以百里之地，若萬戶之都，請殺范痤于魏。范痤死，則從事可移于趙。」趙王曰：「善。」乃使人以百里之地，請殺范痤于魏。魏王許諾，使司徒執范痤，而未殺也。

范痤獻書魏王曰：「臣聞趙王以百里之地，請殺痤之身。夫殺無罪范痤，薄故也；而得百里之地，大利也。臣竊為大王美之。雖然，而有一焉，百里之地不可得，而死者不可復生也，則王必為天下笑矣！臣竊以為與其以死人市，不若以生人市使也。」

又遺其後相信陵君書曰：「夫趙、魏，敵戰之國也。趙王以咫尺之書來，而魏王輕為之殺無罪之痤，痤雖不肖，故魏之免相也。嘗以魏之故，得罪于趙。夫國內無用臣，外雖得地，勢不能守。然今能守魏者，莫如君矣。王聽趙殺痤之後，強秦襲趙之欲，倍趙之割，則君將何以止之？此君之累也。」信陵君曰：「善。」遽言之王而出之。

* * *

