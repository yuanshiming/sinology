

##### 戰國策
　　`卷二十一 ‧ 趙策四`

* * *

燕封宋人榮蚠為高陽君

燕封宋人榮蚠為高陽君，使將而攻趙。趙王因割濟東三城盧、高唐、平原陵地城市邑五十七，命以與齊，而以求安平君而將之。馬服君謂平原君曰：「國奚無人甚哉！君致安平君而將之，乃割濟東三城市邑五十七以與齊，此與敵國戰，覆軍殺將之所取、割地與敵國者也。今君以此與齊，而求安平君而將之，國奚無人甚也！且君奚不將奢也？奢嘗抵罪居燕，燕以奢為上谷守，燕之通谷要塞，奢習知之。百日之內，天下之兵未聚，奢已舉燕矣。然則君奚求安平君而為將乎？」平原君曰：「將軍釋之矣，僕已言之僕主矣。僕主幸以聽僕也。將軍無言已。」馬服君曰：「君過矣！君之所以求安平君者，以齊之于燕也，茹肝涉血之仇耶。其于奢不然。使安平君愚，固不能當榮蚠；使安平君知，又不肯與燕人戰。此兩言者，安平君必處一焉。雖然，兩者有一也。使安平君知，則奚以趙之強為？趙強則齊不復霸矣。今得強趙之兵，以杜燕將，曠日持久數歲，令士大夫餘子之力，盡于溝壘，車甲羽毛裂敝，府庫倉廩虛，兩國交敝，乃引其兵而歸。夫盡兩國之兵，無明此者矣。」已而得三城也，城大無能過百雉者。果如馬服之言也。

* * *

