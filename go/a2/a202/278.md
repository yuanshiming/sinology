

##### 戰國策
　　`卷二十一 ‧ 趙策四`

* * *

馮忌為廬陵君謂趙王

馮忌為廬陵君謂趙王曰：「王之逐廬陵君，為燕也。」王曰：「吾所以重者，無燕、秦也。」對曰：「秦三以虞卿為言，而王不逐也。今燕一以廬陵君為言，而王逐之。是王輕強秦而重弱燕也。」王曰：「吾非為燕也，吾固將逐之。」「然則王逐廬陵君，又不為燕也。行逐愛弟，又兼無燕，臣竊為大王不取也。」

* * *

