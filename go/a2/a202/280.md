

##### 戰國策
　　`卷二十一 ‧ 趙策四`

* * *

客見趙王

客見趙王曰：「臣聞王之使人買馬也，有之乎？」王曰：「有之。」「何故至今不遣？」王曰：「未得相馬之工也。」對曰：「王何不遣建信君乎？」王曰：「建信君有國事，又不知相馬。」曰：「王何不遣紀姬乎？」王曰：「紀姬婦人也，不知相馬。」對曰：「買馬而善，何補于國？」王曰：「無補于國。」「買馬而惡，何危于國？」王曰：「無危于國。」對曰：「然則買馬善而若惡，皆無危補于國。然而王之買馬也，必將待工。今治天下，舉錯非也，國家為虛戾，而社稷不血食，然而王不待工，而與建信君，何也？」趙王未之應也。客曰：「郭燕之法，有所謂柔症者，王知之乎？」王曰：「未之聞也。」「所謂柔症者，便辟左右之近者，及夫人優愛孺子也。此皆能乘王之醉昏，而求所欲于王者也。是能得之乎內，則大臣為之枉法于外矣。故日月暉于外，其賊在于內，謹備其所憎，而禍在于所愛。」

* * *

