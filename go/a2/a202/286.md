

##### 戰國策
　　`卷二十一 ‧ 趙策四`

* * *

秦使王翦攻趙

秦使王翦攻趙，趙使李牧、司馬尚禦之。李牧數破走秦軍，殺秦將桓齮。王翦惡之，乃多與趙王寵臣郭開等金，使為反間，曰：「李牧、司馬尚欲與秦反趙，以多取封于秦。」趙王疑之，使趙葱及顏聚代將，斬李牧，廢司馬尚。後三月，王翦因急擊，殺趙葱，虜趙王遷及其將顏聚，遂滅趙。

* * *

