

##### 戰國策
　　`卷二十二 ‧ 魏策一`

* * *

魏公叔痤為魏將

魏公叔痤為魏將，而與韓、趙戰澮北，禽樂祚。魏王說，迎郊，以賞田百萬祿之。公叔痤反走，再拜辭曰：「夫使士卒不崩，直而不倚，棟撓而不辟者，此吳起餘教也，臣不能為也。前脈形地之險阻，決利害之備，使三軍之士不迷惑者，巴寧、爨襄之力也。縣賞罰于前，使民昭然信之于後者，王之明法也。見敵之可也，鼓之不敢怠倦者，臣也。王特為臣之右手不倦賞臣，何也？若以臣之有功，臣何力之有乎？」王曰：「善。」于是索吳起之後，賜之田二十萬。巴寧、爨襄田各十萬。

王曰：「公叔豈非長者哉！既為寡人勝強敵矣，又不遺賢者之後，不掩能士之跡，公叔何可無益乎？」故又與田四十萬，加之百萬之上，使百四十萬。故老子曰：「聖人無積，既以為人己愈有，既以與人己愈多。」公叔當之矣。

* * *

