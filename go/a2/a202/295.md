

##### 戰國策
　　`卷二十二 ‧ 魏策一`

* * *

魏公叔痤病

魏公叔痤病，惠王往問之。曰：「公叔病，即不可諱，將柰社稷何？」公叔痤對曰：「痤有御庶子公孫鞅，願王以國事聽之也。為弗能聽，勿使出竟。」王弗應，出而謂左右曰：「豈不悲哉！以公叔之賢，而謂寡人必以國事聽鞅，不亦悖乎！」

公叔痤死，公叔鞅聞之，已葬，西之秦，孝公受而用之。秦果日以強，魏日以削。此非公叔之悖也，惠王之悖也。悖者之患，固以不悖者為悖。

* * *

