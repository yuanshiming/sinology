

##### 戰國策
　　`卷二十二 ‧ 魏策一`

* * *

蘇子為趙合從說魏王

蘇子為趙合從，說魏王曰：「大王之地，南有鴻溝、陳、汝南、許、鄢、昆陽、邵陵、舞陽、新郪；東有淮、潁、沂、黃、煮棗、海鹽、無疏；西有長城之界；北有河外、卷、衍、燕、酸棗，地方千里。地名雖小，然而廬田廡舍，曾無所芻牧牛馬之地。人民之眾，車馬之多，日夜行不休已，無以異于三軍之眾。臣竊料之，大王之國，不下于楚。然橫人謀王，外交強虎狼之秦，以侵天下，卒有國患，不被其禍。夫挾強秦之勢，以內劫其主，罪無過此者。且魏，天下之強國也；大王，天下之賢主也。今乃有意西面而事秦，稱東藩，築帝宮，受冠帶，祠春秋，臣竊為大王媿之。

臣聞越王勾踐以散卒三千，禽夫差于干遂；武王卒三千人，革車三百乘，斬紂于牧之野。豈其士卒眾哉？誠能振其威也。今竊聞大王之卒，武力二十餘萬，蒼頭二千萬，奮擊二十萬，廝徒十萬，車六百乘，騎五千匹。此其過越王勾踐、武王遠矣！今乃劫于辟臣之說，而欲臣事秦。夫事秦必割地效實，故兵未用而國已虧矣。凡羣臣之言事秦者，皆姦臣，非忠臣也。夫為人臣，割其主之地以求外交，偷一旦之功而不顧其後，破公家而成私門，外挾彊秦之勢以內劫其主，以求割地，願大王之熟察之也。

周書曰：『綿綿不絕，縵縵柰何；毫毛不拔，將成斧柯。』前慮不定，後有大患，將柰之何？大王誠能聽臣，六國從親，專心并力，則必無強秦之患。故敝邑趙王使使臣獻愚計，奉明約，在大王詔之。」魏王曰：「寡人不肖，未嘗得聞明教。今主君以趙王之詔詔之，敬以國從。」

* * *

