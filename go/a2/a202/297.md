

##### 戰國策
　　`卷二十二 ‧ 魏策一`

* * *

張儀為秦連橫說魏王

張儀為秦連橫，說魏王曰：「魏地方不至千里，卒不過三十萬人。地四平，諸侯四通，條達輻輳，無有名山大川之阻。從鄭至梁，不過百里；從陳至梁，二百餘里。馬馳人趨，不待倦而至梁。南與楚境，西與韓境，北與趙境，東與齊境，卒戍四方，守亭障者參列。粟糧漕庾，不下十萬。魏之地勢，故戰場也。魏南與楚而不與齊，則齊攻其東；東與齊而不與趙，則趙攻其北；不合于韓，則韓攻其西；不親于楚，則楚攻其南。此所謂四分五裂之道也。

且夫諸侯之為從者，以安社稷、尊主、強兵、顯名也。合從者，一天下，約為兄弟，刑白馬以盟于洹水之上，以相堅也。夫親昆弟、同父母尚有爭錢財，而欲恃詐偽反覆蘇秦之餘謀，其不可以成亦明矣。大王不事秦，秦下兵攻河外，拔卷、衍、燕、酸棗，劫衞取晉陽，則趙不南；趙不南，則魏不北；魏不北，則從道絕；從道絕，則大王之國欲求無危不可得也。秦挾韓而攻魏，韓劫于秦，不敢不聽。秦、韓為一國，魏之亡可立而須也，此臣之所以為大王患也。為大王計，莫如事秦，事秦則楚、韓必不敢動；無楚、韓之患，則大王高枕而臥，國必無憂矣。

且夫秦之所欲弱莫如楚，而能弱楚者莫若魏。楚雖有富大之名，其實空虛；其卒雖眾，多然而輕走，易北，不敢堅戰。魏之兵南面而伐，勝楚必矣。夫虧楚而益魏，攻楚而適秦，嫁禍安國，此善事也。大王不聽臣，秦甲出而東，雖欲事秦而不可得也。

且夫從人多奮辭而寡可信，說一諸侯之王，出而乘其車；約一國而反，而成封侯之基。是故天下之游士，莫不日夜搤腕瞋目切齒以言從之便，以說人主。人主覽其辭，牽其說，惡得無眩哉？臣聞積羽沈舟，羣輕折軸，眾口鑠金，故願大王之熟計之也。」

魏王曰：「寡人蠢愚，前計失之。請稱東藩，築帝宮，受冠帶，祠春秋，效河外。」

* * *

