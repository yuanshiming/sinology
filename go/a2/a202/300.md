

##### 戰國策
　　`卷二十二 ‧ 魏策一`

* * *

陳軫為秦使于齊

陳軫為秦使于齊，過魏，求見犀首。犀首謝陳軫。陳軫曰：「軫之所以來者，事也。公不見軫，軫且行，不得待異日矣。」犀首乃見之。陳軫曰：「公惡事乎？何為飲食而無事？」犀首曰：「衍不肖，不能得事焉，何敢惡事？」陳軫曰：「請移天下之事于公。」犀首曰；「柰何？」陳軫曰：「魏王使李從以車百乘使于楚，公可以居其中而疑之。公謂魏王曰：『臣與燕、趙故矣，數令人召臣也，曰無事必來。今臣無事，請謁而往。無久，旬、五之期。』王必無辭以止公。公得行，因自言于廷曰：『臣急使燕、趙，急約車為行具。』」犀首曰：「諾。」謁魏王，王許之，即明言使燕、趙。

諸侯客聞之，皆使人告其王曰：「李從以車百乘使楚，犀首又以車三十乘使燕、趙。」齊王聞之，恐後天下得魏，以事屬犀首，犀首受齊事。魏王止其行使。燕、趙聞之，亦以事屬犀首。楚王聞之，曰：「李從約寡人，今燕、齊、趙皆以事因犀首，犀首必欲寡人，寡人欲之。」乃倍李從，而以事因犀首。魏王曰：「所以不使犀首者，以為不可。令四國屬以事，寡人亦以事因焉。」犀首遂主天下之事，復相魏。

* * *

