

##### 戰國策
　　`卷二十三 ‧ 魏策二`

* * *

犀首見梁君

犀首見梁君曰：「臣盡力竭知，欲以為王廣土取尊名，田需從中敗君，王又聽之，是臣終無成功也。需亡，臣將侍；需侍，臣請亡。」王曰：「需，寡人之股掌之臣也。為子之不便也，殺之亡之，外之毋謂天下何，內之無若羣臣何也！今吾為子外之，令毋敢入子之事。入子事者，吾為子殺之亡之，胡如？」犀首許諾。于是東見田嬰，與之約結；召文子而相于魏，身相于韓。

* * *

