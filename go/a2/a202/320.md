

##### 戰國策
　　`卷二十三 ‧ 魏策二`

* * *

魏惠王死

魏惠王死，葬有日矣。天大雨雪，至于牛目，壞城郭，且為棧道而葬。羣臣多諫太子者，曰：「雪甚如此而喪行，民必甚病之。官費又恐不給，請弛期更日。」太子曰：「為人子，而以民勞與官費之故，而不行先王之喪，不義也。子勿復言。」羣臣皆不敢言，而以告犀首。犀首曰：「吾未有以言之也，是其唯惠子乎！請告惠子。」惠子曰：「諾。」

駕而見太子曰：「葬有日矣。」太子曰：「然。」惠公曰：「昔王季歷葬于楚山之尾，灓水齧其墓，見棺之前和。文王曰：『嘻！先君必欲一見羣臣百姓也夫，故使灓水見之。』于是出而為之張于朝，百姓皆見之，三日而後更葬。此文王之義也。今葬有日矣，而雪甚及牛目，難以行，太子為及日之故，得毋嫌于欲亟葬乎？願太子更日。先王必欲少留而扶社稷、安黔首也，故使雪甚。因弛期而更為日，此文王之義也。若此而弗為，意者羞法文王乎？」太子曰：「甚善。敬弛期，更擇日。」惠子非徒行其說也，又令魏太子未葬其先王而因又說文王之義。說文王之義以示天下，豈小功也哉！

* * *

