

##### 戰國策
　　`卷二十三 ‧ 魏策二`

* * *

五國伐秦

五國伐秦，無功而還。其後，齊欲伐宋，而秦禁之。齊令宋郭之秦，請合而以伐宋。秦王許之。魏王畏齊、秦之合也，欲講于秦。謂魏王曰：

　　秦王謂宋郭曰：『分宋之城，服宋之強者，六國也。乘宋之敝，而與王爭得者，楚、魏也。請為王毋禁楚之伐魏也，而王獨舉宋。王之伐宋也，請剛柔而皆用之。如宋者，欺之不為逆，殺之不為讎者也。王無與之講以取地，既已得地矣，又以力攻之，期于啖宋而已矣。』

　　臣聞此言，而竊為王悲，秦必且用此于王矣。又必且困王以求地，既已得地，又且以力攻王。又必講王，因使王輕齊，齊、魏之交已醜，又且收齊以更索于王。秦嘗用此于楚矣，又嘗用此于韓矣，願王之深計之也。秦善魏不可知也已。故為王計，太上伐秦，其次賓秦，其次堅約而詳講，與國無相離也。秦、齊合，國不可為也已。王其聽臣也，必無與講。

　　秦權重魏，魏冉明孰，是故又為足下傷秦者，不敢顯也。天下可令伐秦，則陰勸而弗敢圖也。見天下之傷秦也，則先鬻與國而以自解也。天下可令賓秦，則為劫于與國而不得已者。天下不可，則先去，而以秦為上交以自重也。如是人者，鬻王以為資者也，而焉能免國于患？免國于患者，必窮三節而行其上，上不可則行其中，中不可則行其下，下不可則明不與秦兩生以殘秦，使秦皆無百怨百利，唯已之曾安。令足下鬻之以合于秦，是免國于患者之計也。臣何足以當之？雖然，願足下之論臣之計也。

　　燕，齊讎國也；秦，兄弟之交也。合讎國以伐婚姻，臣為之苦矣。黃帝戰于涿鹿之野，而西戎之兵不至；禹攻三苗，而東夷之民不起。以燕伐秦，黃帝之所難也，而臣以致燕甲而起齊兵矣。臣又偏事三晉之吏，奉陽君、孟嘗君、韓珉、周最、韓余為從而下之，恐其伐秦之疑也。又身自醜于秦，初之請焚天下之秦符者，臣也；次傳焚符之約者，臣也；欲使五國約閉秦關者，臣也。奉陽君、韓余為既和矣，蘇脩、朱嬰既皆陰在邯鄲，臣又說齊王而往敗之。天下共講，因使蘇脩游天下之語，而以齊為上交，兵請伐魏，臣又爭之以死。而果西因蘇脩重報。臣非不知秦權之重也，然而所以為之者，為足下也。

* * *

