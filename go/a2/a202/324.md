

##### 戰國策
　　`卷二十三 ‧ 魏策二`

* * *

魏惠王起境內眾

魏惠王起境內眾，將太子申而攻齊。客謂公子理之傳曰：「何不令公子泣王太后，止太子之行？事成則樹德，不成則為王矣。太子年少，不習于兵。田盼宿將也，而孫子善用兵。戰必不勝，不勝必禽。公子爭之于王，王聽公子，公子必封；不聽公子，太子必敗；敗，公子必立；立，必為王也。」

* * *

