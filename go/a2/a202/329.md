

##### 戰國策
　　`卷二十三 ‧ 魏策二`

* * *

秦召魏相信安君

秦召魏相信安君，信安君不欲往。蘇代為說秦王曰：「臣聞之，忠不必當，當必不忠。今臣願大王陳臣之愚意，恐其不忠于下吏，自使有要領之罪。願大王察之。今大王令人執事于魏，以完其交，臣恐魏交之益疑也。將以塞趙也，臣又恐趙之益勁也。夫魏王之愛習魏信也，甚矣；其智能而任用之也，厚矣；其畏惡嚴尊秦也，明矣。今王之使人入魏而不用，則王之使人入魏無益也。若用，魏必舍所愛習而用所畏惡，此魏王之所以不安也。夫舍萬乘之事而退，此魏信之所難行也。夫令人之君處所不安，令人之相行所不能，以此為親，則難久矣。臣故恐魏交之益疑也。且魏信舍事，則趙之謀者必曰：『舍于秦，秦必令其所愛信者用趙。』是趙存而我亡也，趙安而我危也。則上有野戰之氣，下有堅守之心，臣故恐趙之益勁也。大王欲完魏之交，而使趙小心乎？不如用魏信而尊之以名。魏信事王，國安而名尊；離王，國危而權輕。然則魏信之事王也，上所以為其主者忠矣，下所以自為者厚矣，彼其事王必完矣。趙之用事者必曰：『魏氏之名族不高于我，土地之實不厚于我。魏信以魏事秦，秦甚善之，國得安焉，身取尊焉。今我構難于秦，兵為招質，國處削危之形，非得計也。結怨于外，生患于中，身處死地，非完事也。』彼將傷其前事，而悔其過行；冀其利，必多割地以深下王。則是大王垂拱多割地以為利重，堯、舜之所求而不能得也。臣願大王察之。」

* * *

