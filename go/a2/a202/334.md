

##### 戰國策
　　`卷二十四 ‧ 魏策三`

* * *

芒卯謂秦王

芒卯謂秦王曰：「王之士未有為之中者也。臣聞明王不胥中而行。王之所欲于魏者，長羊、王屋、洛林之地也。王能使臣為魏之司徒，則臣能使魏獻之。」秦王曰：「善。」因任之以為魏之司徒。

謂魏王曰：「王所患者上地也。秦之所欲于魏者，長羊、王屋、洛林之地也。王獻之秦，則上地無憂患。因請以下兵東擊齊，攘地必遠矣。」魏王曰：「善。」因獻之秦。

地入數月，而秦兵不下。魏王謂芒卯曰：「地已入數月，而秦兵不下，何也？」芒卯曰：「臣有死罪。雖然，臣死則契折于秦，王無以責秦。王因赦其罪，臣為王責約于秦。」乃之秦，謂秦王曰：「魏之所以獻長羊、王屋、洛林之地者，有意欲以下大王之兵東擊齊也。今地已入，而秦兵不可下，臣則死人也。雖然，後山東之士無以利事王者矣。」秦王戄然曰：「國有事，未澹下兵也，今以兵從。」後十日，秦兵下。芒卯並將秦、魏之兵以東擊齊，啟地二十二縣。

* * *

