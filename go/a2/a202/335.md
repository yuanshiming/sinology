

##### 戰國策
　　`卷二十四 ‧ 魏策三`

* * *

秦敗魏于華走芒卯而圍大梁

秦敗魏于華，走芒卯而圍大梁。

須賈為魏謂穰侯曰：「臣聞魏氏大臣父兄皆謂魏王曰：『初時惠王伐趙，戰勝乎三梁，十萬之軍拔邯鄲，趙氏不割，而邯鄲復歸。齊人攻燕，殺子之，破故國，燕不割，而燕國復歸。燕、趙之所以國全兵勁，而地不併乎諸侯者，以其能忍難而重出地也。宋、中山數伐數割，而隨以亡。』臣以為燕、趙可法，而宋、中山可無為也。夫秦貪戾之國而無親，蠶食魏，盡晉國，戰勝暴子，割八縣，地未畢入而兵復出矣。夫秦何厭之有哉！今又走芒卯，入北宅，此非但攻梁也，且劫王以多割也，王必勿聽也。今王循楚、趙而講，楚、趙怒而與王爭事秦，秦必受之。秦挾楚、趙之兵以復攻，則國求無亡，不可得也已。願王之必無講也。王若欲講，必少割而有質；不然必欺。是臣之所聞于魏也，願君之以是慮事也。周書曰：『維命不于常。』此言幸之不可數也。夫戰勝暴子而割八縣，此非兵力之精，非計之工也，天幸為多矣。今又走芒卯，入北宅，以攻大梁，是以天幸自為常也。知者不然。臣聞魏氏悉其百縣勝兵，以止戍大梁，臣以為不下三十萬。以三十萬之眾，守十仞之城，臣以為雖湯、武復生，弗易攻也。夫輕背楚、趙之兵，陵十仞之城，戰三十萬之眾，而志必舉之，臣以為自天下之始分以至于今，未嘗有之也。攻而不能拔，秦兵必罷，陶必亡，則前功必棄矣。今魏方疑，可以少割收也。願君及楚、趙之兵未至于大梁也，亟以少割收。魏方疑，而得以少割為和，必欲之，則君得所欲矣。楚、趙怒于魏之先己講也，必爭事秦。從是以散，而君後擇焉。且君之嘗割晉國取地也，何必以兵哉？夫兵不用而魏效絳、安邑，又為陶啟兩道，幾盡故宋，衞效單父，秦兵可全，而君制之，何求而不得？何為而不成？臣願君之熟計而無行危也。」

穰侯曰：「善。」乃罷梁圍。

* * *

