

##### 戰國策
　　`卷二十四 ‧ 魏策三`

* * *

華軍之戰

華軍之戰，魏不勝秦。明年，將使段干崇割地而講。孫臣謂魏王曰：「魏不以敗之上割，可謂善用不勝矣；而秦不以勝之上割，可謂不能用勝矣。今處期年乃欲割，是羣臣之私而王不知也。且夫欲璽者，段干子也，王因使之割地；欲地者，秦也，而王因使之受璽。夫欲璽者制地，而欲地者制璽，其勢必無魏矣。且夫姦臣固皆欲以地事秦。以地事秦，譬猶抱薪而救火也。薪不盡，則火不止。今王之地有盡，而秦之求無窮，是薪火之說也。」魏王曰：「善。雖然，吾已許秦矣，不可以革也。」對曰：「王獨不見夫博者之用梟邪？欲食則食，欲握則握。今君劫于羣臣而許秦，因曰不可革，何用智之不若梟也？」魏王曰：「善。」乃按其行。

* * *

