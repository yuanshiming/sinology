

##### 戰國策
　　`卷二十四 ‧ 魏策三`

* * *

秦將伐魏

秦將伐魏。魏王聞之，夜見孟嘗君，告之曰：「秦且攻魏，子為寡人謀，奈何？」孟嘗君曰：「有諸侯之救，則國可存也。」王曰：「寡人願子之行也。」重為之約車百乘。

孟嘗君之趙，謂趙王曰：「文願借兵以救魏。」王曰：「寡人不能。」孟嘗君曰：「夫敢借兵者，以忠王也。」王曰：「可得聞乎？」孟嘗君曰：「夫趙之兵，非能強于魏之兵；魏之兵，非能弱于趙也。然而趙之地不歲危，而民不歲死；而魏之地歲危，而民歲死者，何也？以其西為趙蔽也。今趙不救魏，魏歃盟于秦，是趙與強秦為界也，地亦且歲危，民亦且歲死矣。此文之所以忠于大王也。」趙王許諾，為起兵十萬，車三百乘。

又北見燕王曰：「先日公子常約兩王之交矣。今秦且攻魏，願大王之救之。」燕王曰：「吾歲不熟二年矣，今又行數千里而以助魏，且奈何？」田文曰：「夫行數千里而救人者，此國之利也。今魏王出國門而望見軍，雖欲行數千里而助人，可得乎？」燕王尚未許也。田文曰：「臣效便計于王，王不用臣之忠計，文請行矣。恐天下之將有大變也。」王曰：「大變可得聞乎？」曰：「秦攻魏，未能克也，而臺已燔，游已奪矣。而燕不救魏，魏王折節割地，以國之半與秦，秦必去矣。秦已去魏，魏王悉韓、魏之兵，又西借秦兵，以因趙之眾，以四國攻燕，王且何利？利行數千里而助人乎？利出燕南門而望見軍乎？則道里近而輸又易矣，王何利？」燕王曰：「子行矣，寡人聽子。」乃為之起兵八萬，車二百乘，以從田文。

魏王大說曰：「君得燕、趙之兵甚眾且亟矣。」秦王大恐，割地請講于魏。因歸燕、趙之兵，而封田文。

* * *

