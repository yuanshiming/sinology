

##### 戰國策
　　`卷二十四 ‧ 魏策三`

* * *

魏將與秦攻韓

魏將與秦攻韓，无忌謂魏王曰：「秦與戎、翟同俗，有虎狼之心，貪戾好利而無信，不識禮義德行。苟有利焉，不顧親戚兄弟，若禽獸耳。此天下之所同知也，非所施厚積德也。故太后母也，而以憂死；穰侯舅也，功莫大焉，而竟逐之；兩弟無罪，而再奪之國。此于其親戚兄弟若此，而又況于仇讎之敵國也。今大王與秦伐韓而益近秦，臣甚或之，而王弗識也，則不明矣。羣臣知之，而莫以此諫，則不忠矣。

今夫韓氏以一女子承一弱主，內有大亂，外安能支強秦、魏之兵，王以為不破乎？韓亡，秦盡有鄭地，與大梁鄰，王以為安乎？王欲得故地，而今負強秦之禍也，王以為利乎？秦非無事之國也，韓亡之後，必且便事；便事，必就易與利；就易與利，必不伐楚與趙矣。是何也？夫越山踰河，絕韓之上黨而攻強趙，則是復閼與之事也，秦必不為也。若道河內，倍鄴、朝歌，絕漳、滏之水，而以與趙兵決勝于邯鄲之郊，是受智伯之禍也，秦又不敢。伐楚，道涉谷行三千里而攻黽隘之塞，所行者甚遠，而所攻者甚難，秦又弗為也。若道河外，背大梁，而右上蔡、召陵，以與楚兵決于陳郊，秦又不敢也。故曰，秦必不伐楚與趙矣，又不攻燕與齊矣。韓亡之後，兵出之日，非魏無攻矣。秦故有懷、茅、刑丘，城垝津，以臨河內，河內之共、汲莫不危矣。秦有鄭地，得垣雍，決熒澤而水大梁，大梁必亡矣。王之使者大過矣，乃惡安陵氏于秦，秦之欲許之久矣。然而秦之葉陽、昆陽與舞陽、高陵鄰，聽使者之惡也，隨安陵氏而欲亡之。秦繞舞陽之北，以東臨許，則南國必危矣。南國雖無危，則魏國豈得安哉？且夫憎韓不愛安陵氏可也，夫不患秦之不愛南國，非也。

異日者，秦乃在河西，晉國之去梁也，千里有餘，有河山以蘭之，有周、韓而間之。從林軍以至于今，秦十攻魏，五入國中，邊城盡拔。文臺墮，垂都焚，林木伐，麋鹿盡，而國繼以圍。又長驅梁北，東至陶、衞之郊，北至乎闞，所亡乎秦者，山南、山北、河外、河內，大縣數百，名都數十。秦乃在河西，晉國之去大梁也尚千里，而禍若是矣。又況于使秦無韓而有鄭地，無河山以蘭之，無周、韓以間之，去大梁百里，禍必百此矣。異日者，從之不成也，楚、魏疑而韓不可得而約也。今韓受兵三年矣，秦撓之以講，韓知亡，猶弗聽，投質于趙，而請為天下鴈行頓刃。以臣之觀之，則楚、趙必與之攻矣。此何也？則皆知秦之欲無窮也，非盡亡天下之兵而臣海內之民，必不休矣。是故臣願以從事乎王，王速受楚、趙之約，而挾韓、魏之質，以存韓為務，因求故地于韓，韓必效之。如此則士民不勞而故地得，其功多于與秦共伐韓，然而無與強秦鄰之禍。

夫存韓安魏而利天下，此亦王之大時已。通韓之上黨于共、寧，使道已通，因而關之，出入者賦之，是魏重質韓以其上黨也。共有其賦，足以富國，韓必德魏、愛魏、重魏、畏魏，韓必不敢反魏。韓是魏之縣也。魏得韓以為縣，則衞、大梁、河外必安矣。今不存韓，則二周必危，安陵必易。楚、趙楚大破，燕、齊甚畏，天下之西嚮而馳秦，入朝為臣之日不久。」

* * *

