

##### 戰國策
　　`卷二十四 ‧ 魏策三`

* * *

秦使趙攻魏

秦使趙攻魏，魏謂趙王曰：「攻魏者，亡趙之始也。昔者，晉人欲亡虞而伐虢，伐虢者，亡虞之始也。故荀息以馬與璧假道于虞，宮之奇諫而不聽，卒假晉道。晉人伐虢，反而取虞。故春秋書之，以罪虞公。今國莫強于趙，而並齊、秦，王賢而有聲者相之，所以為腹心之疾者，趙也。魏者，趙之虢也；趙者，魏之虞也。聽秦而攻魏者，虞之為也。願王之熟計之也。」

* * *

