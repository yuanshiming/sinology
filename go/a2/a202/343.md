

##### 戰國策
　　`卷二十四 ‧ 魏策三`

* * *

魏太子在楚

魏太子在楚，謂樓子于鄢陵曰：「公必且待齊、楚之合也，以救皮氏。今齊、楚之理，必不合矣。彼翟子之所惡于國者，無公矣。其人皆欲合齊、秦外楚以輕公，公必謂齊王曰：『魏之受兵，非秦實首伐之也，楚惡魏之事王也，故勸秦攻魏。』齊王故欲伐楚，而又怒其不己善也，必令魏以地聽秦而為和。以張子之強，有秦、韓之重，齊王惡之，而魏王不敢據也。今以齊、秦之重，外楚以輕公，臣為公患之。鈞之出地，以為和于秦也，豈若由楚乎？秦疾攻楚，楚還兵，魏王必懼，公因寄汾北以予秦而為和，合親以孤齊，秦、楚重公，公必為相矣。臣意秦王與樗里疾之欲之也，臣請為公說之。」

乃謂樗里子曰：「攻皮氏，此王之首事也，而不能拔，天下且以此輕秦。且有皮氏，于以攻韓、魏，利也。」樗里子曰：「吾已合魏矣，無所用之。」對曰：「臣願以鄙心意公，公無以為罪。有皮氏，國之大利也，而以與魏，公終自以為不能守也，故以與魏。今公之力有餘守之，何故而弗有也？」樗里子曰：「奈何？」曰：「魏王之所恃者，齊、楚也；所用者，樓鼻、翟強也。今齊王謂魏王曰：『欲講攻于齊，王兵之辭也。』是弗救矣。楚王怒于魏之不用樓子，而使翟強為和也，怨顏已絕之矣。魏王之懼也見亡，翟強欲合齊、秦外楚，以輕樓鼻；樓鼻欲合秦、楚外齊，以輕翟強。公不如按魏之和，使人謂樓子曰：『子能以汾北與我乎？請合于楚外齊，以重公也，此吾事也。』樓子與楚王必疾矣。又謂翟子：『子能以汾北與我乎？必合于齊，外于楚，以重公也。』翟強與齊王必疾矣。是公外得齊、楚以為用，內得樓鼻、翟強以為佐，何故不能有地于河東乎？」

* * *

