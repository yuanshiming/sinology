

##### 戰國策
　　`卷二十五 ‧ 魏策四`

* * *

秦攻韓之管

秦攻韓之管，魏王發兵救之。昭忌曰：「夫秦強國也，而韓、魏壤梁，不出攻則已，若出攻，非于韓也，必于魏也。今幸而于韓，此魏之福也。王若救之，夫解攻者，必韓之管也；致攻者，必魏之梁也。」魏王不聽，曰：「若不因救韓，韓怨魏，西合于秦，秦、韓為一，則魏危。」遂救之。

秦果釋管而攻魏。魏王大恐，謂昭忌曰：「不用子之計而禍至，為之奈何？」昭忌乃為之見秦王曰：「臣聞明主之聽也，不以挾私為政，是參行也。願大王無攻魏，聽臣也。」秦王曰：「何也？」昭忌曰：「山東之從，時合時離，何也？」秦王曰：「不識也。」曰：「天下之合也，以王之不必也；其離也，以王之必也。今攻韓之管，國危矣，未卒而移兵于梁，合天下之從，無精于此者矣。以為秦之求索，必不可支也。故為王計者，不如制趙。秦已制趙，則燕不敢不事秦，荊、齊不能獨從。天下爭敵于秦，則弱矣。」秦王乃止。

* * *

