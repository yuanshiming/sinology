

##### 戰國策
　　`卷二十五 ‧ 魏策四`

* * *

秦魏為與國

秦、魏為與國。齊、楚約而欲攻魏，魏使人求救于秦，冠蓋相望，秦救不出。

魏人有唐且者，年九十餘，謂魏王曰：「老臣請出西說秦，令兵先臣出，可乎？」魏王曰：「敬諾。」遂約車而遣之。唐且見秦王，秦王曰：「丈人芒然乃遠至此，甚苦矣。魏來求救數矣，寡人知魏之急矣。」唐且對曰：「大王已知魏之急而救不至者，是大王籌筴之臣無任矣。且夫魏一萬乘之國，稱東藩，受冠帶，祠春秋者，以為秦之強足以為與也。今齊、楚之兵已在魏郊矣，大王之救不至，魏急則且割地而約齊、楚，王雖欲救之，豈有及哉？是亡一萬乘之魏，而強二敵之齊、楚也。竊以為大王籌筴之臣無任矣。」

秦王喟然愁悟，遽發兵，日夜赴魏。齊、楚聞之，乃引兵而去。魏氏復全，唐且之說也。

* * *

