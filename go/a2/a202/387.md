

##### 戰國策
　　`卷二十六 ‧ 韓策一`

* * *

秦韓戰于濁澤

秦、韓戰于濁澤，韓氏急。公仲朋謂韓王曰：「與國不可恃。今秦之心欲伐楚，王不如因張儀為和于秦，賂之以一名都，與之伐楚。此以一易二之計也。」韓王曰：「善。」乃儆公仲之行，將西講于秦。

楚王聞之，大恐，召陳軫而告之。陳軫曰：「秦之欲伐我久矣，今又得韓之名都一而具甲，秦、韓并兵南向，此秦所以廟祠而求也。今已得之矣，楚國必伐矣。王聽臣，為之儆四境之內，選師言救韓，令戰車滿道路；發信臣，多其車，重其幣，使信王之救己也。韓為不能聽我，韓必德王也，必不為鴈行以來。是秦、韓不和，兵雖至楚，國不大病矣。為能聽我，絕和于秦，秦必大怒，以厚怨于韓。韓得楚救，必輕秦。輕秦，其應秦必不敬。是我困秦、韓之兵，而免楚國之患也。」楚王大說，乃儆四境之內，選師言救韓，發信臣，多其車，重其幣。謂韓王曰：「敝邑雖小，已悉起之矣。願大國遂肆意于秦，敝邑將以楚殉韓。」

韓王大說，乃止公仲。公仲曰：「不可，夫以實告我者，秦也；以虛名救我者，楚也。恃楚之虛名，輕絕強秦之敵，必為天下笑矣。且楚、韓非兄弟之國也，又非素約而謀伐秦矣。秦欲伐楚，楚因以起師言救韓，此必陳軫之謀也。且王以使人報于秦矣，今弗行，是欺秦也。夫輕強秦之禍，而信楚之謀臣，王必悔之矣。」韓王弗聽，遂絕和于秦。秦果大怒，興師與韓氏戰于岸門，楚救不至，韓氏大敗。

韓氏之兵非弱也，民非蒙愚也，兵為秦禽，智為楚笑，過聽于陳軫，失計于韓朋也。

* * *

