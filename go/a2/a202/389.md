

##### 戰國策
　　`卷二十六 ‧ 韓策一`

* * *

韓公仲謂向壽

韓公仲使人謂向壽曰：「禽困覆車。公破韓，辱公仲，公仲收國復事秦，自以為必可以封。今公與楚解，中封小令尹以杜陽。秦、楚合，復攻韓，韓必亡。公仲躬率其私徒以鬥于秦，願公之熟計之也。」向壽曰：「吾合秦、楚，非以當韓也，子為我謁之公仲，曰秦、韓之交可合也。」對曰：「願有復于公。諺曰：『貴其所以貴者貴。』今王之愛習公也，不如公孫郝；其知能公也，不如甘茂。今二人者，皆不得親于事矣，而公獨與王主斷于國者，彼有失之也。公孫郝黨于韓，而甘戊黨于魏，故王不信也。今秦、楚爭強，而公黨于楚，是與公孫郝、甘茂同道也。公何以異之？人皆言楚之多變也，而公必之，是自為貴也。公不如與王謀其變也。善韓以備之，若此，則無禍矣。韓氏先以國從公孫郝，而後委國于甘茂，是韓，公之讎也。今公言善韓以備楚，是外舉不避讎也。」

向壽曰：「吾甚欲韓合。」對曰：「甘茂許公仲以武遂，反宜陽之民，今公徒令收之，甚難。」向子曰：「然則柰何？武遂終不可得已。」對曰：「公何不以秦為韓求穎川于楚，此乃韓之寄地也。公求而得之，是令行于楚，而以其地德韓也。公求而弗得，是韓、楚之怨不解，而交走秦也。秦、楚爭強，而公過楚以攻韓，此利于秦。」向子曰：「奈何？」對曰：「此善事也。甘茂欲以魏取齊，公孫郝欲以韓取齊，今公取宜陽以為功，收楚、韓以安之，而誅齊、魏之罪，是以公孫郝、甘茂之無事也。」

* * *

