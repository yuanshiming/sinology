

##### 戰國策
　　`卷二十六 ‧ 韓策一`

* * *

或謂公仲曰聽者聽國

或謂公仲曰：「聽者聽國，非必聽貴也。故先王聽諺言于市，願公之聽臣言也。公求中立于秦，而弗能得也，善公孫郝以難甘茂，勸齊兵以勸止魏，楚、趙皆公之讎也。臣恐國之以此為患也，願公之復求中立于秦也。」

公仲曰：「奈何？」對曰：「秦王以公孫郝為黨于公而弗之聽，甘茂不善于公而弗為公言，公何不因行願以與秦王語？行願之為秦王臣也公，臣請為公謂秦王曰：『齊、魏合與離，于秦孰利？齊、魏別與合，于秦孰強？』秦王必曰：『齊、魏離則秦重，合則秦輕。齊、魏別則秦強，合則秦弱。』臣即曰：『今王之聽公孫郝，以韓、秦之兵應齊而攻魏，魏不敢戰，歸地而合于齊，是秦輕也，臣以公孫郝為不忠。今王聽甘茂，以韓、秦之兵據魏而攻齊，齊不敢戰，不求割地而合于魏，是秦輕也，臣以甘茂為不忠。故王不如令韓中立以攻齊，王言救魏以勁之，齊、魏不能相聽，久離兵事。王欲則信公孫郝于齊，為韓取南陽，易谷川以歸，此惠王之願也。王欲則信甘茂于魏，以韓、秦之兵據魏以拒齊，此武王之願也。臣以為令韓以中立以攻齊，最秦之大急也。公孫郝黨于齊而不肯言，甘茂薄而不敢謁也，此二人，王之大患也。願王之熟計之也。』」

* * *

