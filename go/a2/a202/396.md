

##### 戰國策
　　`卷二十七 ‧ 韓策二`

* * *

楚圍雍氏五月

楚圍雍氏五月，韓令使者求救于秦，冠蓋相望也，秦師不下殽。韓又令尚靳使秦，謂秦王曰：「韓之于秦也，居為隱蔽，出為鴈行。今韓已病矣，秦師不下殽。臣聞之，脣揭者其齒寒，願大王之熟計之。」宣太后曰：「使者來者眾矣，獨尚子之言是。」召尚子入。宣太后謂尚子曰：「妾事先王也，先王以其髀加妾之身，妾困不支也；盡置其身妾之上，而妾弗重也，何也？以其少有利焉。今佐韓，兵不眾，糧不多，則不足以救韓。夫救韓之危，日費千金，獨不可使妾少有利焉。」

尚靳歸書報韓王，韓王遣張翠。張翠稱病，日行一縣。張翠至，甘茂曰：「韓急矣，先生病而來。」張翠曰：「韓未急也，且急矣。」甘茂曰：「秦重國知王也，韓之急緩莫不知。今先生言不急，可乎？」張翠曰：「韓急，則折而入于楚矣，臣安敢來？」甘茂曰：「先生毋復言也。」甘茂入言秦王曰：「公仲柄得秦師，故敢捍楚。今雍氏圍，而秦師不下殽，是無韓也。公仲且抑首而不朝，公叔且以國南合于楚。楚、韓為一，魏氏不敢不聽，是楚以三國謀秦也。如此則伐秦之形成矣。不識坐而待伐，孰與伐人之利？」秦王曰：「善。」果下師于殽以救韓。

* * *

