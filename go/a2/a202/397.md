

##### 戰國策
　　`卷二十七 ‧ 韓策二`

* * *

楚圍雍氏韓令泠向借救于秦

楚圍雍氏，韓令泠向借救于秦，秦為發使公孫昧入韓。公仲曰：「子以秦為將救韓乎？其不乎？」對曰：「秦王之言曰，請道于南鄭、藍田以入攻楚，出兵于三川以待公，殆不合矣。」公仲曰：「柰何？」對曰：「秦王必祖張儀之故謀。楚威王攻梁，張儀謂秦王曰：『與楚攻梁，魏折而入于楚。韓固其與國也，是秦孤也。故不如出兵以勁魏。』于是攻皮氏。魏氏勁，威王怒，楚與魏大戰，秦取西河之外以歸。今也其將揚言救韓而陰善楚，公恃秦而勁，必輕與楚戰。楚陰得秦之不用也，必易與公相支也。公戰勝楚，逐與公乘楚，易三川而歸。公戰不勝楚，塞三川而守之，公不能救也。臣甚惡其事。司馬康三反之郢矣，甘茂與昭獻遇于境，其言曰收璽，其實猶有約也。」公仲恐曰：「然則柰何？」對曰：「公必先韓而後秦，先身而後張儀，公不如亟以國合于齊、楚，秦必委國于公以解伐。是公之所以外者儀而已，其實猶之不失秦也。」

* * *

