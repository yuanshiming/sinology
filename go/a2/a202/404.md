

##### 戰國策
　　`卷二十七 ‧ 韓策二`

* * *

齊令周最使鄭

齊令周最使鄭，立韓擾而廢公叔。周最患之曰：「公叔之與周君交也，令我使鄭，立韓擾而廢公叔。語曰：『怒于室者色于市。』今公叔怨齊，無柰何也，必周君而深怨我矣。」史舍曰：「公行矣，請令公叔必重公。」

周最行至鄭，公叔大怒。史舍入見曰：「周最固不欲來使，臣竊強之。周最不欲來，以為公也；臣之強之也，亦以為公也。」公叔曰：「請聞其說。」對曰：「齊大夫諸子有犬，犬猛不可叱，叱之必噬人。客有請叱之者，疾視而徐叱之，犬不動；復叱之，犬遂無噬人之心。今周最固得事足下，而以不得已之故來使，彼將禮陳其辭而緩其言，鄭王必以齊王為不急，必不許也。今周最不來，他人必來。來使者無交于公，而欲德于韓擾，其使之必疾，言之必急，則鄭王必許之矣。」公叔曰：「善。」遂重周最。王果不許韓擾。

* * *

