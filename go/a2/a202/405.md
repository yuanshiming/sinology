

##### 戰國策
　　`卷二十七 ‧ 韓策二`

* * *

韓公叔與幾瑟爭國鄭強為楚王使于韓

韓公叔與幾瑟爭國。鄭強為楚王使于韓，矯以新城、陽人合世子，以與公叔爭國。楚怒，將罪之。鄭強曰：「臣之矯與之，以為國也。臣曰，世子得新城、陽人以與公叔爭國，而得全，魏必急韓氏；韓氏急，必縣命于楚，又何新城、陽人敢索？若戰而不勝，幸而不死，今且以至，又安敢言地？」楚王曰：「善。」乃弗罪。

* * *

