

##### 戰國策
　　`卷二十八 ‧ 韓策三`

* * *

或謂韓公仲

或謂韓公仲曰：「夫孿子之相似者，唯其母知之而已；利害之相似者，唯智者知之而已。今公國，其利害之相似，正如孿子之相似也。得以其道為之，則主尊而身安；不得其道，則主卑而身危。今秦、魏之和成，而非公適束之，則韓必謀矣。若韓隨魏以善秦，是為魏從也，則韓輕矣，主卑矣。秦已善韓，必將欲置其所愛信者，令用事于韓以完之，是公危矣。今公與安成君為秦、魏之和，成固為福，不成亦為福。秦、魏之和成，而公適束之，是韓為秦、魏之門戶也，是韓重而主尊矣。安成君東重于魏，而西貴于秦，操右契而為公責德于秦、魏之王，裂地而為諸侯，公之事也。若夫安韓、魏而終身相，公之下服，此主尊而身安矣。秦、魏不終相聽者也。齊怒于不得魏，必欲善韓以塞魏；魏不聽秦，必務善韓以備秦，是公擇布而割也。秦、魏和，則兩國德公；不和，則兩國爭事公。所謂成為福，不成亦為福者也。願公之無疑也。」

* * *

