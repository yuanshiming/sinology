

##### 戰國策
　　`卷二十八 ‧ 韓策三`

* * *

或謂公仲

或謂公仲曰：「今有一舉而可以忠于主，便于國，利于身，願公之行之也。今天下散而事秦，則韓最輕矣；天下合而離秦，則韓最弱矣；合離之相續，則韓最先危矣。此君國長民之大患也。今公以韓先合于秦，天下隨之，是韓以天下事秦，秦之德韓也厚矣。韓與天下朝秦，而獨厚取德焉，公行之計，是其于主也至忠矣。天下不合秦，秦令而不聽，秦必起兵以誅不服。秦久與天下結怨構難，而兵不決，韓息士民以待其亹，公行之計，是其于國也，大便也。昔者，周佼以西周善于秦，而封于梗陽；周啟以東周善于秦，而封于平原。今公以韓善秦，韓之重于兩周也無計，而秦之爭機也，萬于周之時。今公以韓為天下先合于秦，秦必以公為諸侯，以明示天下，公行之計，是其于身大利也。願公之加務也。」

* * *

