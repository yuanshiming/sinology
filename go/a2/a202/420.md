

##### 戰國策
　　`卷二十八 ‧ 韓策三`

* * *

韓珉攻宋

韓珉攻宋，秦王大怒曰：「吾愛宋，與新城、陽晉同也。韓珉與我交，而攻我甚所愛，何也？」蘇秦為齊說秦王曰：「韓珉之攻宋，所以為王也。以齊之強，輔之以宋，楚、魏必恐。恐，必西面事秦。王不折一兵，不殺一人，無事而割安邑，此韓珉之所以禱于秦也。」秦王曰：「吾固患齊之難知，一從一橫，此其說何也？」對曰：「天下固令齊可知也。齊故已攻宋矣，其西面事秦，以萬乘自輔；不西事秦，則宋地不安矣。中國白頭游敖之士，皆積智欲離秦、齊之交。伏軾結靷西馳者，未有一人言善齊者也；伏軾結靷東馳者，未有一人言善秦者也。皆不欲齊、秦之合者，何也？則晉、楚智而齊、秦愚也。晉、楚合必伺齊、秦，齊、秦合必圖晉、楚，請以決事。」秦王曰：「善。」

* * *

