

##### 戰國策
　　`卷二十八 ‧ 韓策三`

* * *

謂鄭王

謂鄭王曰：「昭釐侯，一世之明君也；申不害，一世之賢士也。韓與魏敵侔之國也，申不害與昭釐侯執珪而見梁君，非好卑而惡尊也，非慮過而議失也。申不害之計事曰：『我執珪于魏，魏君必得志于韓，必外靡于天下矣，是魏弊矣。諸侯惡魏必事韓，是我免于一人之下，而信于萬人之上也。夫弱魏之兵而重韓之權，莫如朝魏。』昭釐侯聽而行之，明君也；申不害慮事而言之，忠臣也。今之韓弱于始之韓，而今之秦強于始之秦。今秦有梁君之心矣，而王與諸臣不事為尊秦以定韓者，臣竊以為王之明為不如昭釐侯，而王之諸臣忠莫如申不害也。

昔者，穆公一勝于韓原而霸西州，晉文公一勝于城濮而定天下，此以一勝立尊，令成功名于天下。今秦數世強矣，大勝以十數，小勝以百數，大之不王，小之不霸，名尊無所立，制令無所行，然而春秋用兵者，非以求主尊成名于天下也。昔先王之攻，有為名者，有為實者。為名者攻其心，為實者攻其形。昔者，吳與越戰，越人大敗，保于會稽之上。吳人入越而戶撫之。越王使大夫種行成于吳，請男為臣，女為妾，身執禽而隨諸御。吳人果聽其辭，與成而不盟，此攻其心者也。其後越與吳戰，吳人大敗，亦請男為臣，女為妾，反以越事吳之禮事越。越人不聽也，遂殘吳國而禽夫差，此攻其形者也。今將攻其心乎，宜使如吳；攻其形乎，宜使如越。夫攻形不如越，而攻心不如吳，而君臣上下少長貴賤畢呼霸王，臣竊以為猶之井中而謂曰：『我將為爾求火也。』

東孟之會，聶政、陽堅刺相兼君。許異蹴哀侯而殪之，立以為鄭君。韓氏之眾無不聽令者，則許異為之先也。是故哀侯為君，而許異終身相焉。而韓氏之尊許異也，猶其尊哀侯也。今日鄭君不可得而為也，雖終身相之焉，然而吾弗為云者，豈不為過謀哉！昔齊桓公九合諸侯，未嘗不以周襄王之命。然則雖尊襄王，桓公亦定霸矣。九合之尊桓公也，猶其尊襄王也。今日天子不可得而為也，雖為桓公吾弗為云者，豈不為過謀而不知尊哉！韓氏之士數十萬，皆戴哀侯以為君，而許異獨取相焉者，無他；諸侯之君無不任事于周室也，而桓公獨取霸者，亦無他也。今強國將有帝王之亹，而以國先者，此桓公、許異之類也。豈可不謂善謀哉？夫先與強國之利，強國能王，則我必為之霸；強國不能王，則可以辟其兵，使之無伐我。然則強國事成，則我立帝而霸；強國之事不成，猶之厚德我也。今與強國，強國之事成則有福，不成則無患，然則先與強國者，聖人之計也。」

* * *

