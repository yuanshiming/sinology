

##### 戰國策
　　`卷二十八 ‧ 韓策三`

* * *

秦大國

秦，大國也。韓，小國也。韓甚疏秦。然而見親秦，計之，非金無以也，故賣美人。美人之賈貴，諸侯不能買，故秦買之三千金。韓因以其金事秦，秦反得其金與韓之美人。韓之美人因言于秦曰：「韓甚疏秦。」從是觀之，韓亡美人與金，其疏秦乃始益明。故客有說韓者曰：「不如止淫用，以是為金以事秦，是金必行，而韓之疏秦亦明。美人知內行者也，故善為計者，不見內行。」

* * *

