

##### 戰國策
　　`卷二十八 ‧ 韓策三`

* * *

客卿為韓謂秦王

客卿為韓謂秦王曰：「韓珉之議，知其君不知異君，知其國不知異國。彼公仲者，秦勢能詘之。秦之強，首之者，珉為疾矣。進齊、宋之兵至首垣，遠薄梁郭，所以不及魏者，以為成而過南陽之道，欲以四國西首也。所以不者，皆曰以燕亡于齊，魏亡于秦，陳、蔡亡于楚，此皆絕地形，羣臣比周以蔽其上，大臣為諸侯輕國也。今王位正，張儀之貴，不得議公孫郝，是從臣不事大臣也；公孫郝之貴，不得議甘戊，則大臣不得事近臣矣。貴賤不相事，各得其位，輻湊以事其上，則羣臣之賢不肖可得而知也。王之明一也。公孫郝嘗疾齊、韓而不加貴，則為大臣不敢為諸侯輕國矣。齊、韓嘗因公孫郝而不受，則諸侯不敢因羣臣以為能矣。外內不相為，則諸侯之情偽可得而知也。王之明二也。公孫郝、樗里疾請無攻韓，陳而辟去，王猶攻之也。甘茂約楚、趙而反敬魏，是其講我，茂且攻宜陽，王猶校之也。羣臣之知無幾于王之明者，臣故願公仲之以國侍于王，而無自左右也。」

* * *

