

##### 戰國策
　　`卷二十九 ‧ 燕策一`

* * *

蘇秦將為從北說燕文侯

蘇秦將為從，北說燕文侯曰：「燕東有朝鮮、遼東，北有林胡、樓煩，西有雲中、九原，南有呼沱、易水。地方二千餘里，帶甲數十萬，車七百乘，騎六千疋，粟支十年。南有碣石、鴈門之饒，北有棗栗之利，民雖不由田作，棗栗之實足食于民矣。此所謂天府也。夫安樂無事，不見覆軍殺將之憂，無過燕矣。大王知其所以然乎？夫燕之所以不犯寇被兵者，以趙之為蔽于南也。秦、趙五戰，秦再勝而趙三勝。秦、趙相弊，而王以全燕制其後，此燕之所以不犯難也。且夫秦之攻燕也，踰雲中、九原，過代、上谷，彌地踵道數千里，雖得燕城，秦計固不能守也。秦之不能害燕亦明矣。今趙之攻燕也，發興號令，不至十日，而數十萬之眾軍于東垣矣。度呼沱，涉易水，不至四五日，距國都矣。故曰，秦之攻燕也，戰于千里之外；趙之攻燕也，戰于百里之內。夫不憂百里之患，而重千里之外，計無過于此者。是故願大王與趙從親，天下為一，則國必無患矣。」

燕王曰：「寡人國小，西迫強秦，南近齊、趙。齊、趙，強國也，今主君幸教詔之，合從以安燕，敬以國從。」于是齎蘇秦車馬金帛以至趙。

* * *

