

##### 戰國策
　　`卷二十九 ‧ 燕策一`

* * *

燕文公時

燕文公時，秦惠王以其女為燕太子婦。文公卒，易王立。齊宣王因燕喪攻之，取十城。武安君蘇秦為燕說齊王，再拜而賀，因仰而弔。齊王桉戈而卻曰：「此一何慶弔相隨之速也？」對曰：「人之飢所以不食烏喙者，以為雖偷充腹，而與死同患也。今燕雖弱小，強秦之少婿也。王利其十城，而深與強秦為仇。今使弱燕為鴈行，而強秦制其後，以招天下之精兵，此食烏喙之類也。」齊王曰：「然則柰何？」對曰：「聖人之制事也，轉禍而為福，因敗而為功。故桓公負婦人而名益尊，韓獻開罪而交愈固，此皆轉禍而為福，因敗而為功者也。王能聽臣，莫如歸燕之十城，卑辭以謝秦。秦知王以己之故歸燕城也，秦必德王。燕無故而得十城，燕亦德王。是棄強仇而立厚交也。且夫燕、秦之俱事齊，則大王號令天下皆從。是王以虛辭附秦，而以十城取天下也。此霸王之業矣。所謂轉禍為福，因敗成功者也。」齊王大說，乃歸燕城。以金千斤謝其後，頓首涂中，願為兄弟而請罪于秦。

* * *

