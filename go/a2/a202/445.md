

##### 戰國策
　　`卷二十九 ‧ 燕策一`

* * *

人有惡蘇秦于燕王者

人有惡蘇秦于燕王者，曰：「武安君，天下不信人也。王以萬乘下之，尊之于廷，示天下與小人羣也。」武安君從齊來，而燕王不館也。謂燕王曰：「臣東周之鄙人也，見足下身無咫尺之功，而足下迎臣于郊，顯臣于廷。今臣為足下使，利得十城，功存危燕，足下不聽臣者，人必有言臣不信，傷臣于王者。臣之不信，是足下之福也。使臣信如尾生，廉如伯夷，孝如曾參，三者天下之高行，而以事足下，可乎？」燕王曰：「可。」曰：「有此，臣亦不事足下矣。」蘇秦曰：「且夫孝如曾參，義不離親一夕宿于外，足下安得使之之齊？廉如伯夷，不取素餐，汙武王之義而不臣焉，辭孤竹之君，餓而死于首陽之山。廉如此者，何肯步行數千里而事弱燕之危主乎？信如尾生，期而不來，抱梁柱而死。信至如此，何肯揚燕、秦之威于齊而取大功乎哉？且夫信行者，所以自為也，非所以為人也。皆自覆之術，非進取之道也。且夫三王代興，五霸迭盛，皆不自覆也。君以自覆為可乎？則齊不益于營丘，足下不踰楚境，不窺于邊城之外。且臣有老母于周，離老母而事足下，去自覆之術而謀進取之道，臣之趣固不與足下合者。足下者自覆之君也，僕者進取之臣也，所謂以忠信得罪于君者也。」

燕王曰：「夫忠信，又何罪之有也？」對曰：「足下不知也。臣鄰家有遠為吏者，其妻私人。其夫且歸，其私之者憂之。其妻曰：『公勿憂也，吾已為藥酒以待之矣。』後二日，夫至。妻使妾奉卮酒進之。妾知其藥酒也，進之則殺主父，言之則逐主母，乃陽僵棄酒。主父大怒而笞之。故妾一僵而棄酒，上以活主父，下以存主母也。忠至如此，然不免于笞，此以忠信得罪者也。臣之事，適不幸而有類妾之棄酒也。且臣之事足下，亢義益國，今乃得罪，臣恐天下後事足下者，莫敢自必也。且臣之說齊，曾不欺之也。使說齊者莫如臣之言也，雖堯、舜之智，不敢取也。」

* * *

