

##### 戰國策
　　`卷二十九 ‧ 燕策一`

* * *

初蘇秦弟厲因燕質子而求見齊王

初，蘇秦弟厲因燕質子而求見齊王。齊王怨蘇秦，欲囚厲，燕質子為謝乃已，遂委質為臣。燕相子之與蘇代婚，而欲得燕權，乃使蘇代持質子于齊。齊使代報燕，燕王噲問曰：「齊王其伯也乎？」曰：「不能。」曰：「何也？」曰：「不信其臣。」于是燕王專任子之，已而讓位，燕大亂。齊伐燕，殺王噲、子之。燕立昭王。而蘇代、厲遂不敢入燕，皆終歸齊，齊善待之。

蘇代過魏，魏為燕執代。齊使人謂魏王曰：「齊請以宋封涇陽君，秦不受。秦非不利有齊而得宋地也，不信齊王與蘇子也。今齊、魏不和如此其甚，則齊不欺秦。秦信齊，齊、秦合，涇陽君有宋地，非魏之利也。故王不如東蘇子，秦必疑而不信蘇子矣。齊、秦不合，天下無變，伐齊之形成矣。」于是出蘇伐之宋，宋善待之。

* * *

