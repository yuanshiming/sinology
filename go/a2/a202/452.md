

##### 戰國策
　　`卷二十九 ‧ 燕策一`

* * *

齊伐宋宋急

齊伐宋，宋急。蘇代乃遺燕昭王書曰：「夫列在萬乘而寄質于齊，名卑而權輕。奉齊助之伐宋，民勞而實費。破宋，殘楚淮北，肥大齊，讎強而國弱也。此三者，皆國之大敗也，而足下行之，將欲以除害取信于齊也。而齊未加信于足下，而忌燕也愈甚矣。然則足下之事齊也，失所為矣。夫民勞而實費，又無尺寸之功，破宋肥讎，而世負其禍矣。足下以宋加淮北，強萬乘之國也，而齊并之，是益一齊也。九夷方七百里，加之以魯、衞，此所謂強萬乘之國也，而齊并之，是益二齊也。夫一齊之強，而燕猶不能支也，今乃以三齊臨燕，其禍必大矣。

雖然，臣聞知者之舉事也，轉禍而為福，因敗而成功者也。齊人紫，敗素也，而賈十倍。越王勾踐棲于會稽，而後殘吳霸天下。此皆轉禍而為福，因敗而為功者也。今王若欲轉禍而為福，因敗而為功乎？則莫如遙伯齊而厚尊之，使使盟于周室，盡焚天下之秦符，約曰『夫上計破秦，其次長賓之。』秦挾賓以待破，秦王必患之。秦五世以伐諸侯，今為齊下；秦王之志，苟得窮齊，不憚以一國都為功。然而王何不使布衣之人，以窮齊之說說秦，謂秦王曰：『燕、趙破宋肥齊尊齊而為之下者，燕、趙非利之也。弗利而勢為之者，何也？以不信秦王也。今王何不使可以信者接收燕、趙。今涇陽君若高陵君先于燕、趙，秦有變，因以為質，則燕、趙信秦矣。秦為西帝，趙為中帝，燕為北帝，立為三帝而以令諸侯。韓、魏不聽，則秦伐之。齊不聽，則燕、趙伐之。天下孰敢不聽？天下服聽，因驅韓、魏以攻齊，曰，必反宋地而歸楚之淮北。夫反宋地，歸楚之淮北，燕、趙之所同利也。並立三帝，燕、趙之所同願也。夫實得所利，名得所願，則燕、趙之棄齊也，猶釋弊躧。今王之不收燕、趙，則齊伯必成矣。諸侯戴齊而王獨弗從也，是國伐也。諸侯戴齊而王從之，是名卑也。王不收燕、趙，名卑而國危；王收燕、趙，名尊而國寧。夫去尊寧而就卑危，知者不為也。』秦王聞若說也，必如刺心，然則王何不務使知士以若此言說秦？秦伐齊必矣。夫取秦，上交也；伐齊，正利也。尊上交，務正利，聖王之事也。」

燕昭王善其書，曰：「先人嘗有德蘇氏，子之之亂，而蘇氏去燕。燕欲報仇于齊，非蘇氏莫可。」乃召蘇氏，復善待之。與謀伐齊，竟破齊，閔王出走。

* * *

