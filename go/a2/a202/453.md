

##### 戰國策
　　`卷二十九 ‧ 燕策一`

* * *

蘇代謂燕昭王

蘇代謂燕昭王曰：「今有人于此，孝如曾參、孝己，信如尾生高，廉如鮑焦、史鰌，兼此三行以事王，奚如？」王曰：「如是足矣。」對曰：「足下以為足，則臣不事足下矣。臣且處無為之事，歸耕乎周之上地，耕而食之，織而衣之。」王曰：「何故也？」對曰：「孝如曾參、孝己，則不過養其親耳。信如尾生高，則不過不欺人耳。廉如鮑焦、史鰌，則不過不竊人之財耳。今臣為進取者也。臣以為廉不與身俱達，義不與生俱立。仁義者，自完之道也，非進取之術也。」

王曰：「自憂不足乎？」對曰：「以自憂為足，則秦不出殽塞，齊不出營丘，楚不出疏章。三王代位，五伯改政，皆以不自憂故也。若自憂而足，則臣亦之周負籠耳，何為煩大王之廷耶？昔者楚取章武，諸侯北面而朝。秦取西山，諸侯西面而朝。曩者，使燕毋去周室之上，則諸侯不為別駕而朝矣。臣聞之，善為事者，先量其國之大小，而揆其兵之強弱，故功可成而名可立也。不能為事者，不先量其國之大小，不揆其兵之強弱，故功不可成而名不可立也。今王有東嚮伐齊之心，而愚臣知之。」

王曰：「子何以知之？」對曰：「矜戟砥劍，登丘東嚮而歎，是以愚臣知之。今夫烏獲舉千鈞之重，行年八十而求扶持。故齊雖強國也，西勞于宋，南罷于楚，則齊軍可敗，而河間可取。」燕王曰：「善。吾請拜子為上卿，奉子車百乘，子以此為寡人東游于齊，何如？」對曰：「足下以愛之故與，則何不與愛子與諸舅、叔父、負床之孫，不得，而乃以與無能之臣，何也？王之論臣，何如人哉？今臣之所以事足下者，忠信也。恐以忠信之故，見罪于左右。」

王曰：「安有為人臣盡其力，竭其能，而得罪者乎？」對曰：「臣請為王譬。昔周之上地嘗有之。其丈夫宦三年不歸，其妻愛人。其所愛者曰：『子之丈夫來，則且柰何乎？』其妻曰：『勿憂也，吾已為藥酒而待其來矣。』已而，其丈夫果來，于是因令其妾酌藥酒而進之。其妾知之，半道而立，慮曰：『吾以此飲吾主父，則殺吾主父；以此事告吾主父，則逐吾主母。與殺吾主父、逐吾主母者，寧佯躓而覆之。』于是因佯僵而仆之。其妻曰：『為子之遠行來之，故為美酒，今妾奉而仆之。』其丈夫不知，縛其妾而笞之。故妾所以笞者，忠信也。今臣為足下使于齊，恐忠信不諭于左右也。臣聞之曰：萬乘之主，不制于人臣。十乘之家，不制于眾人。匹夫徒步之士，不制于妻妾。而又況于當世之賢主乎？臣請行矣，願足下之無制于羣臣也。」

* * *

