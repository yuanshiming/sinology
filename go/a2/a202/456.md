

##### 戰國策
　　`卷三十 ‧ 燕策二`

* * *

蘇秦說奉陽君合燕于趙以伐齊

蘇秦說奉陽君合燕于趙以伐齊，奉陽君不聽。乃入齊惡趙，令齊絕于趙。齊已絕于趙，因之燕，謂昭王曰：

　　韓為謂臣曰：『人告奉陽君曰：使齊不信趙者，蘇子也；令齊王召蜀子使不伐宋者，蘇子也；與齊王謀道取秦以謀趙者，蘇子也；令齊守趙之質子以甲者，又蘇子也。請告子以請齊，果以守趙之質子以甲，吾必守子以甲。』其言惡矣。雖然，王勿患也。臣故知入齊之有趙累也。出為之以成所欲，臣死而齊大惡于趙，臣猶生也。令齊、趙絕，可大紛已。特臣非張孟談也，使臣也如張孟談也，齊、趙必有為智伯者矣。

　　奉陽君告朱讙與趙足曰：『齊王使公玉丹命曰，必不反韓珉，今召之矣。必不任蘇子以事，今封而相之。必不合燕，今以燕為上交。吾所恃者順也，今其言變有甚于其父，順始與蘇子為讎。見之知無厲，今賢之兩之，已矣，吾無齊矣！奉陽君之怒甚矣。如齊王之不信趙，而小人奉陽君也，因是而倍之。不以今時大紛之，解而復合，則後不可柰何也。故齊、趙之合苟可循也，死不足以為臣患，逃不足以為臣恥，為諸侯不足以為臣榮，被髮自漆為厲不足以為臣辱。然而臣有患也，臣死而齊、趙不循，惡交分于臣也，而後相效，是臣之患也。若臣死而必相攻也，臣必勉之而求死焉。堯、舜之賢而死，禹、湯之知而死，孟賁之勇而死，烏獲之力而死，生之物固有不死者乎？在必然之物以成所欲，王何疑焉？

　　臣以為不若逃而去之。臣以韓、魏循自齊，而為之取秦，深結趙以勁之。如是則近于相攻。臣雖為之，累燕，奉陽君告朱讙曰：『蘇子怒于燕王之以吾故弗予相，又不予卿也，殆無燕矣。』其疑至于此，故臣雖為之，不累燕，又不欲王。伊尹再逃湯而之桀，再逃桀而之湯，果與鳴條之戰，而以湯為天子。伍子胥逃楚而之吳，果與柏舉之戰，而報其父之讎。今臣逃而紛齊、趙，始可著于春秋。且舉大事者，孰不逃？桓公之難，管仲逃于魯；陽虎之難，孔子逃于衞；張儀逃于楚；白珪逃于秦；望諸相中山也使趙，趙劫之求地，望諸攻關而出逃；外孫之難，薛公釋載逃出于關，三晉稱以為士。故舉大事，逃不足以為辱矣。

卒絕齊于趙，趙合于燕以攻齊，敗之。

* * *

