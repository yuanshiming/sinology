

##### 戰國策
　　`卷三十 ‧ 燕策二`

* * *

蘇秦自齊使人謂燕昭王

蘇秦自齊使人謂燕昭王曰：「臣聞離齊、趙，齊、趙已孤矣，王何不出兵以攻齊？臣請王弱之。」燕乃伐齊攻晉。令人謂閔王曰：「燕之攻齊也，欲以復振古地也。燕兵在晉而不進，則是兵弱而計疑也。王何不令蘇子將而應燕乎？夫以蘇子之賢，將而應弱燕，燕破必矣。燕破則趙不敢不聽，是王破燕而服趙也。」閔王曰：「善。」乃謂蘇子曰：「燕兵在晉，今寡人發兵應之，願子為寡人為之將。」對曰：「臣之于兵，何足以當之，王其改舉。王使臣也，是敗王之兵而以臣遺燕也。戰不勝，不可振也。」王曰：「行，寡人知子矣。」蘇子遂將，而與燕人戰于晉下，齊軍敗，燕得甲首二萬人。蘇子收其餘兵以守陽城，而報于閔王曰：「王過舉，令臣應燕。今軍敗亡二萬人，臣有斧質之罪，請自歸于吏以戮。」閔王曰：「此寡人之過也，子無以為罪。」

明日，又使燕攻陽城及狸。又使人謂閔王曰：「日者，齊不勝于晉下，此非兵之過，齊不幸而燕有天幸也。今燕又攻陽城及狸，是以天幸自為功也。王復使蘇子應之，蘇子先敗王之兵，其後必務以勝報王矣。」王曰：「善。」乃復使蘇子，蘇子固辭，王不聽。遂將以與燕戰于陽城。燕人大勝，得首三萬。齊君臣不親，百姓離心。燕因使樂毅大起兵伐齊，破之。

* * *

