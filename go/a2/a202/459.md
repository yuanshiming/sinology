

##### 戰國策
　　`卷三十 ‧ 燕策二`

* * *

蘇秦自齊獻書于燕王

蘇秦自齊獻書于燕王曰：「臣之行也，固知將有口事，故獻御書而行曰：『臣貴于齊，燕大夫將不信臣；臣賤，將輕臣；臣重，將多望于臣；齊有不善，將歸罪于臣；天下不攻齊，將曰善為齊謀；天下攻齊，將與齊兼貿臣。臣之所重處重卵也。』王謂臣曰：『吾必不聽眾口與讒言，吾信女也，猶剗刈者也。上可以得用于齊，次可以得信于下，苟無死，女無不為也，以女自信可也。』與之言曰：『去燕之齊可也，期于成事而已。』臣受令以任齊，及五年。齊數出兵，未嘗謀燕。齊、趙之交，一合一離，燕不與齊謀趙，則與趙謀齊。齊之信燕也，至于虛北地行其兵。今王信田伐與參、去疾之言，且攻齊，使齊大戒而不信燕。今王又使慶令臣曰：『吾欲用所善。』王苟欲用之，則臣請為王事之。王欲醳臣剸任所善，則臣請歸醳事。臣苟得見，則盈願。」

* * *

