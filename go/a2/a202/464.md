

##### 戰國策
　　`卷三十 ‧ 燕策二`

* * *

或獻書燕王

或獻書燕王：「王而不能自恃，不惡卑名以事強，事強可以令國安長久，萬世之善計。以事強而不可以為萬世，則不如合弱。將柰何合弱而不能如一，此臣之所為山東苦也。比目之魚，不相得則不能行，故古人稱之，以其合兩而如一也。今山東合弱而不能如一，是山東之知不如魚也。又譬如車士之引車也，三人不能行，索二人，五人而車因行矣。今山東三國弱而不能敵秦，索二國，因能勝秦矣。然而山東不知相索，智固不如車士矣。胡與越人，言語不相知，志意不相通，同舟而凌波，至其相救助如一也。今山東之相與也，如同舟而濟，秦之兵至，不能相救助如一，智又不如胡、越之人矣。三物者，人之所能為也，山東之主遂不悟，此臣之所為山東苦也。願大王之熟慮之也。山東相合，之主者不卑名，之國者可長存，之卒者出士以戍韓、梁之西邊，此燕之上計也。不急為此，國必危矣，主必大憂。今韓、梁、趙三國以合矣，秦見三晉之堅也，必南伐楚。趙見秦之伐楚也，必北攻燕。物固有勢異而患同者。秦久伐韓，故中山亡；今久伐楚，燕必亡。臣竊為王計，不如以兵南合三晉，約戍韓、梁之西邊。山東不能堅為此，此必皆亡。」

燕果以兵南合三晉也。

* * *

