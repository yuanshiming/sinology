

##### 戰國策
　　`卷三十 ‧ 燕策二`

* * *

客謂燕王

客謂燕王曰：「齊南破楚，西屈秦，用韓、魏之兵，燕、趙之眾，猶鞭筴也。使齊北面伐燕，即雖五燕不能當。王何不陰出使，散游士，頓齊兵，敝其眾，使世世無患。」燕王曰：「假寡人五年，寡人得其志矣。」蘇子曰：「請假王十年。」燕王說，奉蘇子車五十乘，南使于齊。

謂齊王曰：「齊南破楚，西屈秦，用韓、魏之兵，燕、趙之眾，猶鞭筴也。臣聞當世之王，必誅暴正亂，舉無道，攻不義。今宋王射天笞地，鑄諸侯之象，使侍屏匽，展其臂，彈其鼻，此天下之無道不義，而王不伐，王名終不成。且夫宋，中國膏腴之地，鄰民之所處也，與其得百里于燕，不如得十里于宋。伐之，名則義，實則利，王何為弗為？」齊王曰：「善。」遂興兵伐宋，三覆宋，宋遂舉。

燕王聞之，絕交于齊，率天下之兵伐齊，大戰一，小戰再，頓齊國，成其名。故曰：因其強而強之，乃可折也；因其廣而廣之，乃可缺也。

* * *

