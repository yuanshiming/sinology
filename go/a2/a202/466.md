

##### 戰國策
　　`卷三十 ‧ 燕策二`

* * *

趙且伐燕

趙且伐燕，蘇代為燕謂惠王曰：「今者臣來，過易水，蚌方出曝，而鷸啄其肉，蚌合而拑其喙。鷸曰：『今日不雨，明日不雨，即有死蚌。』蚌亦謂鷸曰：『今日不出，明日不出，即有死鷸。』兩者不肯相舍，漁者得而并禽之。今趙且伐燕，燕、趙久相支以敝大眾，臣恐強秦之為漁父也。故願王之熟計之也。」惠王曰：「善。」乃止。

* * *

