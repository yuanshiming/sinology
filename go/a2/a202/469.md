

##### 戰國策
　　`卷三十一 ‧ 燕策三`

* * *

張丑為質于燕

張丑為質于燕，燕王欲殺之，走且出境，境吏得丑。丑曰：「燕王所為將殺我者，人有言我有寶珠也，王欲得之。今我已亡之矣，而燕王不我信。今子且致我，我且言子之奪我珠而吞之，燕王必當殺子，刳子腹及子之腸矣。夫欲得之君，不可說以利。吾要且死，子腸亦且寸斷。」境吏恐而赦之。

* * *

