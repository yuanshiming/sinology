

##### 戰國策
　　`卷三十一 ‧ 燕策三`

* * *

秦并趙北向迎燕

秦并趙，北向迎燕。燕王聞之，使人賀秦王。使者過趙，趙王繫之。使者曰：「秦、趙為一而天下服矣。燕之所以受命于趙者，為秦也。今臣使秦，而趙繫之，是秦、趙有郄。秦、趙有郄，天下必不服，而燕不受命矣。且臣之使秦，無妨于趙之伐燕也。」趙王以為然而遣之。

使者見秦王曰：「燕王竊聞秦并趙，燕王使使者賀千金。」秦王曰：「夫燕無道，吾使趙有之，子何賀？」使者曰：「臣聞全趙之時，南鄰為秦，北下曲陽為燕，趙廣三百里，而與秦相距五十餘年矣，所以不能反勝秦者，國小而地無所取。今王使趙北并燕，燕、趙同力，必不復受命于秦矣。臣竊為王患之。」秦王以為然，起兵而救燕。

* * *

