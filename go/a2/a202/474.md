

##### 戰國策
　　`卷三十二 ‧ 宋、衞策`

* * *

公輸般為楚設機

公輸般為楚設機，將以攻宋。墨子聞之，百舍重繭，往見公輸般，謂之曰：「吾自宋聞子。吾欲藉子殺人。」公輸般曰：「吾義固不殺人。」墨子曰：「聞公為雲梯，將以攻宋。宋何罪之有？義不殺人而攻國，是不殺少而殺眾。敢問攻宋何義也？」公輸般服焉，請見之王。

墨子見楚王曰：「今有人于此，舍其文軒，鄰有敝輿而欲竊之；舍其錦繡，鄰有短褐而欲竊之；舍其梁肉，鄰有糟糠而欲竊之。此為何若人也？」王曰：「必為有竊疾矣。」墨子曰：「荊之地方五千里，宋方五百里，此猶文軒之與敝輿也。荊有雲夢，犀兕麋鹿盈之，江、漢魚鱉黿鼉為天下饒，宋所謂無雉兔鮒魚者也，此猶梁肉之與糟糠也。荊有長松、文梓、楩、柟、豫樟，宋無長木，此猶錦繡之與短褐也。臣以為王吏之攻宋為此同類也。」王曰：「善哉！請無攻宋。」

* * *

