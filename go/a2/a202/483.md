

##### 戰國策
　　`卷三十二 ‧ 宋、衞策`

* * *

秦攻衞之蒲

秦攻衞之蒲。胡衍謂樗里疾曰：「公之伐蒲，以為秦乎？以為魏乎？為魏則善，為秦則不賴矣。衞所以為衞者，以有蒲也。今蒲入于秦，衞必折于魏。魏亡西河之外，而弗能復取者，弱也。今并衞于魏，魏必強。魏強之日，西河之外必危。且秦王亦將觀公之事。害秦以善魏，秦王必怨公。」樗里疾曰：「柰何？」胡衍曰：「公釋蒲勿攻，臣請為公入戒蒲守，以德衞君。」樗里疾曰：「善。」胡衍因入蒲，謂其守曰：「樗里子知蒲之病也，其言曰：『吾必取蒲。』今臣能使釋蒲勿攻。」蒲守再拜，因效金三百鎰焉，曰：「秦兵誠去，請厚子于衞君。」胡衍取金于蒲，以自重于衞。樗里子亦得三百金而歸，又以德衞君也。

* * *

