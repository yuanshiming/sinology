

##### 戰國策
　　`卷三十三 ‧ 中山策`

* * *

中山與燕趙為王

中山與燕、趙為王，齊閉關不通中山之使，其言曰：「我萬乘之國也，中山千乘之國也，何侔名于我？」欲割平邑以賂燕、趙，出兵以攻中山。

藍諸君患之。張登謂藍諸君曰：「公何患于齊？」藍諸君曰：「齊強，萬乘之國，恥與中山侔名，不憚割地以賂燕、趙，出兵以攻中山。燕、趙好倍而貪地，吾恐其不吾據也。大者危國，次者廢王，柰何吾弗患也？」張登曰：「請令燕、趙固輔中山而成其王，事遂定。公欲之乎？」藍諸君曰：「此所欲也。」曰：「請以公為齊王，而登試說公。可，乃行之。」藍諸君曰：「願聞其說。」

登曰：「王之所以不憚割地以賂燕、趙，出兵以攻中山者，其實欲廢中山之王也。王曰：『然。』然則王之為費且危。夫割地以賂燕、趙，是強敵也；出兵以攻中山，首難也。王行二者，所求中山未必得。王如用臣之道，地不虧而兵不用，中山可廢也。王必曰：『子之道柰何？』」藍諸君曰：「然則子之道柰何？」張登曰：「王發重使，使告中山君曰：『寡人所以閉關不通使者，為中山之獨與燕、趙為王，而寡人不與聞焉，是以隘之。王苟舉趾以見寡人，請亦佐君。』中山恐燕、趙之不己據也，今齊之辭云『即佐王』，中山必遁燕、趙，與王相見。燕、趙聞之，怒絕之，王亦絕之，是中山孤，孤何得無廢。以此說齊王，齊王聽乎？」藍諸君曰；「是則必聽矣，此所以廢之，何其所以存之矣。」張登曰：「此王所以存者也。齊以是辭來，因言告燕、趙而無往，以積厚于燕、趙。燕、趙必曰：『齊之欲割平邑以賂我者，非欲廢中山之王也；徒欲以離我于中山，而己親之也。』雖百平邑，燕、趙必不受也。」藍諸君曰：「善。」

遣張登往，果以是辭來。中山因告燕、趙而不往，燕、趙果俱輔中山而使其王。事遂定。

* * *

