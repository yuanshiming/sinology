

##### 戰國策
　　`卷三十三 ‧ 中山策`

* * *

陰姬與江姬爭為后

陰姬與江姬爭為后。司馬憙謂陰姬公曰：「事成，則有土子民；不成，則恐無身。欲成之，何不見臣乎？」陰姬公稽首曰：「誠如君言，事何可豫道者。」司馬憙即奏書中山王曰：「臣聞弱趙強中山。」中山王悅而見之曰：「願聞弱趙強中山之說。」司馬憙曰：「臣願之趙，觀其地形險阻，人民貧富，君臣賢不肖，商敵為資，未可豫陳也。」中山王遣之。

見趙王曰：「臣聞趙，天下善為音，佳麗人之所出也。今者，臣來至境，入都邑，觀人民謠俗，容貌顏色殊無佳麗好美者。以臣所行多矣，周流無所不通，未嘗見人如中山陰姬者也。不知者，特以為神，力言不能及也。其容貌顏色固已過絕人矣，若乃其眉目准頞權衡，犀角偃月，彼乃帝王之后，非諸侯之姬也。」趙王意移，大悅曰：「吾願請之，何如？」司馬憙曰：「臣竊見其佳麗，口不能無道爾。即欲請之，是非臣所敢議，願王無泄也。」

司馬憙辭去，歸報中山王曰：「趙王非賢王也。不好道德，而好聲色；不好仁義，而好勇力。臣聞其乃欲請所謂陰姬者。」中山王作色不悅。司馬憙曰：「趙強國也，其請之必矣。王如不與，即社稷危矣；與之，即為諸侯笑。」中山王曰：「為將奈何？」司馬憙曰：「王立為后，以絕趙王之意。世無請后者。雖欲得請之，鄰國不與也。」中山王遂立以為后，趙王亦無請言也。

* * *

