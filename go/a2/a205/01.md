

##### 竹書紀年

* * *

卷一：黃帝 ~ 舜帝

黃帝軒轅氏

　　母曰附寶，見大電繞北斗樞星，光照郊野，感而孕。二十五月而生帝於壽丘。弱而能言，龍顏，有聖德，効百神朝而使之。應龍攻蚩尤，戰虎豹熊羆四獸之力。以女魃止淫雨。天下既寧，聖德光被，羣瑞畢臻。有屈軼之草生於庭，佞人入朝，則草指之，是以佞人不敢進。

元年，帝即位，居有熊。初制冕服。

二十年，景雲見。以雲紀官。

　　有景雲之瑞，赤方氣與青方氣相連，赤方中有兩星，青方中有一星，凡三星，皆黃色，以天清明時見於攝提，名曰景星。帝黃服齋於中宮，坐於玄扈，洛水之上，有鳳凰集，不食生蟲，不履生草，或止帝之東園，或巢於阿閣，或鳴於庭，其雄自歌，其雌自舞。麒麟在囿，神鳥來儀，有大螻如羊，大螾如虹。帝以土氣勝，遂以土德王。

五十年，秋七月，庚申，鳳鳥至，帝祭于洛水。

　　庚申，天大霧三日三夜，晝昏。帝問天老、力牧、容成曰：「於公何如？」天老曰：「臣聞之，國安，其主好文，則鳳凰居之。國亂，其主好武，則鳳凰去之。今鳳凰翔於東郊而樂之，其鳴音中夷則，與天相副。以是觀之，天有嚴教以賜帝，帝勿犯也。」召史卜之，龜燋。史曰：「臣不能占也，其問之聖人。」帝曰：「已問天老、力牧、容成矣。」史北面再拜曰：「龜不違聖智，故燋。」霧既除，游於洛水之上，見大魚，殺五牲以醮之，天乃甚雨，七日七夜，魚流於海，得圖書焉。龍圖出河，龜書出洛，赤文篆字，以授軒轅，接萬神於明庭，今寒門谷口是也。

五十九年，貫胸氏來賓，長股氏來賓。

七十七年，昌意降居若水，產帝乾荒。

一百年，地裂。帝陟。

　　帝王之崩皆曰陟，書稱「新陟王」，謂新崩也。帝以土德王，應地裂而陟。葬，羣臣有左徹者，感思帝德，取衣冠几杖而廟饗之，諸侯大夫歲時朝焉。

帝摯少昊氏

　　母曰女節，見星如虹，下流華渚，既而夢接意感，生少昊。登帝位，有鳳凰之瑞。或曰名清，不居帝位，帥鳥師，居西方，以鳥紀官。

帝顓頊高陽氏

　　母曰女樞，見瑤光之星貫月如虹，感己於幽房之宮，生顓頊於若水。首戴干戈，有聖德。生十年而佐少昊氏，二十而登帝位。

元年，帝即位，居濮。

十三年，初作歷象。

二十一年，作承雲之樂。

三十年，帝產伯鯀，居天穆之陽。

七十八年，帝陟。術器作亂，辛侯滅之。

帝嚳高辛氏

　　生而駢齒，有聖德，初封辛侯，代高陽氏王天下。使鼓人拊鞞鼓，擊鐘磬，鳳皇鼓翼而舞。

元年，帝即位，居亳。

十六年，帝使重帥師滅有鄶。

四十五年，帝錫唐侯命。

六十三年，帝陟。

　　帝子摯立，九年而廢。

帝堯陶唐氏

　　母曰慶都，生於斗維之野，常有黃雲覆其上。及長，觀於三河，常有龍隨之。一旦，龍負圖而至，其文要曰：「赤受天祐。」眉八彩，鬚髮尺餘，長七尺二寸，面銳上豐下，足履翼宿。既而陰風四合，赤龍感之。孕十四月而生堯於丹陵，其狀如圖。及長，身長十尺，有聖德，封於唐。夢攀天而上。高辛氏衰，天下歸之。

元年丙子，帝即位，居冀。命羲和歷象。

五年，初巡狩四岳。

七年，有麟。

十二年，初治兵。

十六年，渠搜氏來賓。

十九年，命共工治河。

二十九年春，僬僥氏來朝，貢沒羽。

四十二年，景星見于翼。

五十年，帝游于首山，乘素車玄駒。

五十三年，帝祭于洛。

五十八年，帝使后稷放帝子朱于丹水。

六十一年，命崇伯鯀治河。

六十九年，黜崇伯鯀。

七十年，春正月，帝使四岳錫虞舜命。

　　帝在位七十載，景星出翼，鳳凰在庭，朱草生，嘉禾秀，甘露潤，醴泉出，日月如合璧，五星如連珠。廚中自生肉，其薄如箑，搖動則風生，食物寒而不臭，名曰箑脯。又有草夾階而生，月朔始生一莢，月半而生十五莢，十六日以後日落一莢，及晦而盡，月小則一莢焦而不落，名曰蓂莢。洪水既平，歸功於舜，將以天下禪之，乃潔齋修壇場於河洛。擇良日率舜等升首山，遵河渚。有五老游焉，蓋五星之精也。相謂曰：「河圖將來告帝以期，知我者重瞳黃姚。」五老因飛為流星，上入昴。二月辛丑昧明，禮備，至於日昃，榮光出河，休氣四塞，白雲起，囘風搖，乃有龍馬銜甲，赤文綠色，緣壇而上，吐甲圖而去。甲似龜，背廣九尺，其圖以白玉為檢，赤玉為柙，泥以黃金，約以青繩。檢文曰：「闓色授帝舜。」言虞夏當授天命，帝乃寫其言，藏於東序。後二年二月仲辛，率羣臣東沈璧於洛。禮畢，退俟，至於下昃，赤光起，元龜負書而出，背甲赤文成字，止于壇。其書言當禪舜，遂讓舜。

七十一年，帝命二女嬪于舜。

七十三年春正月，舜受終于文祖。

七十四年，虞舜初巡狩四岳。

七十五年，司空禹治河。

七十六年，司空伐曹魏之戎，克之。

八十六年，司空入覲，贄用元圭。

八十七年，初建十有二州。

八十九年，作游宮于陶。

九十年，帝游居于陶。

九十七年，司空巡十有二州。

一百年，帝陟于陶。

　　帝子丹朱避舜於房陵，舜讓，不克。朱遂封於房，為虞賓。三年，舜即天子之位。

帝舜有虞氏

　　母曰握登，見大虹意感，而生舜於姚墟。目重瞳子，故名重華。龍顏大口，黑色，身長六尺一寸。舜父母憎舜，使其塗廩，自下焚之，舜服鳥工衣服飛去。又使浚井，自上填之以石，舜服龍工衣自傍而出。耕於歷，夢眉長於髮等，遂登庸。

元年己未，帝即位，居冀。作大韶之樂。

　　帝即位，蓂莢生於階，鳳凰巢於庭，擊石拊石，以歌九韶，百獸率舞，景星出於房，地出乘黃之馬。

三年，命咎陶作刑。

九年，西王母來朝。

　　西王母之來朝，獻白環、玉玦。

十四年，卿雲見，命禹代虞事。

　　在位十有四年，奏鐘石笙管未罷，而天大雷雨，疾風登屋拔木，桴鼓播地，鐘磬亂行，舞人頓伏，樂正狂走。舜乃擁璿持衡而笑曰：「明哉，天下非一人之天下也，亦乃見於鐘石笙筦乎。」乃薦禹於天，使行天子事也。於時和氣普應，慶雲興焉，若烟非烟，若雲非雲，郁郁紛紛，蕭索輪囷，百工相和而歌卿雲。帝乃倡之曰：「慶雲爛兮，禮縵縵兮，日月光華，旦復旦兮。」羣臣咸進，稽首曰：「明明上天，爛然星陳。日月光華，弘于一人。」帝乃再歌曰：「日月有常，星辰有行。四時從經，萬姓允誠。於予論樂，配天之靈。遷于聖賢，莫不咸聽。鼚乎鼓之，軒乎舞之。精華以竭，褰裳去之。」於是八風循通，慶雲叢聚，蟠龍奮迅於其藏，蛟魚踴躍於其淵，龜鼈咸出其穴，遷虞而事夏。舜乃設壇於河，依堯故事。至於下昃，榮光休至，黃龍負圖，長三十二尺，廣九尺，出於壇畔，赤文綠錯，其文言當禪。

十五年，帝命夏后有事于太室。

十七年春二月，入學，初用萬。

二十五年，息慎氏來朝，貢弓矢。

二十九年，帝命子義鈞，封于商。

三十年，葬后育于渭。

三十二年，帝命夏后總師，遂陟方岳。

三十三年春正月，夏后受命于神宗，遂復九州。

三十五年，帝命夏后征有苗，有苗氏來朝。

四十二年，玄都氏來朝，貢寶玉。

四十七年冬，隕霜，不殺草木。

四十九年，帝居于鳴條。

五十年，帝陟。

　　義鈞封於商，是謂商均。后育，娥皇也。鳴條有蒼梧之山，帝崩，遂葬焉，今海州。

* * *

