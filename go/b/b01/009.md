

## 十三經

##### 易經
　　　`卦九`

* * *

![巽卦](../../imgs/a006.gif)

![乾卦](../../imgs/a001.gif)

###### 小畜　風天小畜　巽上 　乾下

小畜。亨。密雲不雨，自我西郊。

彖曰：小畜，柔得位而上下應之，曰小畜。健而巽，剛中而志行，乃亨。密雲不雨，尚往也。自我西郊，施未行也。

象曰：風行天上，小畜；君子以懿文德。

初九：復自道，何其咎？吉。象曰：復自道，其義吉也。

九二：牽復，吉。象曰：牽復在中，亦不自失也。

九三：輿說輹，夫妻反目。象曰：夫妻反目，不能正室也。

六四：有孚，血去惕出，无咎。象曰：有孚惕出，上合志也。

九五：有孚攣如，富以其鄰。象曰：有孚攣如，不獨富也。

上九：既雨既處，尚德載；婦貞厲，月幾望；君子征凶。象曰：既雨既處，德積載也；君子征凶，有所疑也。

* * *

