

## 十三經

##### 易經
　　　`卦十`

* * *

![乾卦](../../imgs/a001.gif)

![兌卦](../../imgs/a007.gif)

###### 履　天澤履　乾上　兌下

履虎尾，不咥人，亨。

彖曰：履，柔履剛也﹔說而應乎乾，是以履虎尾，不咥人，亨。剛正中，履帝位而不疚，光明也。

象曰：上天下澤，履；君子以辯上下，定民志。

初九：素履，往无咎。象曰：素履之往，獨行願也。

九二：履道坦坦，幽人貞吉。象曰：幽人貞吉，中不自亂也。

六三：眇能視，跛能履，履虎尾，咥人，凶，武人為于大君。象曰：眇能視，不足以有明也。跛能履，不足以與行也。咥人之凶，位不當也。武人為于大君，志剛也。

九四：履虎尾，愬愬，終吉。象曰：愬愬終吉，志行也。

九五：夬履，貞厲。象曰：夬履貞厲，位正當也。

上九：視履考祥，其旋元吉。象曰：元吉在上，大有慶也。

* * *

