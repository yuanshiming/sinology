

## 十三經

##### 易經
　　　`卦二十三`

* * *

![艮卦](../../imgs/a005.gif)

![坤卦](../../imgs/a002.gif)

###### 剝　山地剝　艮上　坤下

剝。不利有攸往。

彖曰：剝，剝也，柔變剛也。不利有攸往，小人長也。順而止之，觀象也。君子尚消息盈虛，天行也。

象曰：山附於地剝，上以厚下安宅。

初六：剝牀以足，蔑貞凶。象曰：剝牀以足，以滅下也。

六二：剝牀以辨，蔑貞凶。象曰：剝牀以辨，未有與也。

六三：剝之，无咎。象曰：剝之无咎，失上下也。

六四：剝牀以膚，凶。象曰：剝床以膚，切近災也。

六五：貫魚以宮人寵，无不利。象曰：以宮人寵，終无尤也。

上九：碩果不食，君子得輿，小人剝廬。象曰：君子得輿，民所載也；小人剝廬，終不可用也。

* * *

