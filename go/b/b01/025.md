

## 十三經

##### 易經
　　　`卦二十五`

* * *

![乾卦](../../imgs/a001.gif)

![震卦](../../imgs/a003.gif)

###### 无妄　天雷无妄　乾上　震下

无妄。元、亨、利、貞。其匪正有眚。不利有攸往。

彖曰：无妄，剛自外來，而為主於內，動而健剛中而應大亨以正，天之命也。其匪正有眚，不利有攸往，无妄之往，何之矣？天命不右，行矣哉？

象曰：天下雷行，物與无妄；先王以茂對時，育萬物。

初九：无妄，往吉。象曰：无妄之往，得志也。

六二：不耕穫，不菑畬，則利有攸往。象曰：不耕穫，未富也。

六三：无妄之災，或繫之牛，行人之得，邑人之災。象曰：行人得牛，邑人災也。

九四：可貞，无咎。象曰：可貞无咎，固有之也。

九五：无妄之疾，勿藥有喜。象曰：无妄之藥，不可試也。

上九：无妄，行有眚，无攸利。象曰：无妄之行，窮之災也。

* * *

