

## 十三經

##### 易經
　　　`卦二十八`

* * *

![兌卦](../../imgs/a007.gif)

![巽卦](../../imgs/a006.gif)

###### 大過　澤風大過　兌上　巽下

大過。棟撓，利有攸往，亨。

彖曰：大過，大者過也；棟撓，本末弱也。剛過而中，巽而說行，利有攸往，乃亨。大過之時，大矣哉！

象曰：澤滅木，大過。；君子以獨立不懼，遯世无悶。

初六：藉用白茅，无咎。象曰：藉用白茅，柔在下也。

九二：枯楊生稊，老夫得其女妻，无不利。象曰：老夫女妻，過以相與也。

九三：棟橈，凶。象曰：棟橈之凶，不可以有輔也。

九四：棟隆，吉；有他吝。象曰：棟隆之吉，不撓乎下也。

九五：枯楊生華，老婦得其士夫，无咎无譽。象曰：枯楊生華，何可久也？老婦士夫，亦可醜也。

上六：過涉滅頂，凶，无咎。象曰：過涉之凶，不可咎也。

* * *

