

## 十三經

##### 易經
　　　`卦五十四`

* * *

![震卦](../../imgs/a003.gif)

![兌卦](../../imgs/a007.gif)

###### 歸妹　雷澤歸妹　震上　兌下

歸妹。征凶，无攸利。

彖曰：歸妹，天地之大義也。天地不交而萬物不興，歸妹，人之終始也。說以動，所歸妹也。征凶，位不當也；无攸利，柔乘剛也。

象曰：澤上有雷，歸妹。君子以永終知敝。

初九：歸妹以娣，跛能履，征吉。象曰：歸妹以娣，以恒也；跛能履吉，相承也。

九二：眇能視，利幽人之貞。象曰：利幽人之貞，未變常也。

六三：歸妹以須，反歸以娣。象曰：歸妹以須，位未當也。

九四：歸妹愆期，遲歸有時。象曰：愆期之志，有待而行也。

六五：帝乙歸妹，其君之袂，不如其娣之袂良。月幾望，吉。象曰：帝乙歸妹，不如其娣之袂良也；其位在中，以貴行也。

上六：女承筐，无實，士刲羊，无血，无攸利。象曰：上六无實，承虛筐也。

* * *

