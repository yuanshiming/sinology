

## 十三經

##### 尚書
　　　`夏書 ‧ 胤征`

* * *

羲和湎淫，廢時亂日，胤往征之，作胤征。

惟仲康肇位四海。胤侯命掌六師。羲和廢厥職，酒荒于厥邑，胤后承王命徂征。告于衆曰：「嗟予有衆，聖有謨訓，明徵定保。先王克謹天戒，臣人克有常憲。百官修輔，厥后惟明明。每歲孟春，遒人以木鐸徇于路。官師相規，工執藝事以諫。其或不恭，邦有常刑。惟時羲和，顛覆厥德，沈亂于酒，畔宮離次，俶擾天紀，遐棄厥司。乃季秋月朔，辰弗集于房。瞽奏鼓，嗇夫馳，庶人走。羲和尸厥官，罔聞知。昬迷于天象，以干先王之誅。政典曰：『先時者殺無赦，不及時者殺無赦。』今予以爾有衆，奉將天罰。爾衆士同力王室，尚弼予，欽承天子威命，火炎崐岡，玉石俱焚，天吏逸德，烈于猛火。殲厥渠魁，脅從罔治，舊染汙俗，咸與惟新。嗚呼！威克厥愛允濟，愛克厥威允罔功。其爾衆士，懋戒哉！」

* * *

