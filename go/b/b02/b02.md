

## 十三經

##### 尚書

　　　　　　　　　　　　　　　　

* * *

古者凡公文及函札皆名曰書。尚書諸篇，大部分為古代之公文，故先秦但稱此書曰「書」。至漢初始有「尚書」之稱；尚書者，意謂古代之公文也。後世因其為羣經之一，故又稱之為「書經」。蓋尚書、書經，二者皆後起之稱，非本名也。今沿漢人例，名之曰尚書。

相傳古者尚書凡三千餘篇，至孔子刪定為百篇。案：孔子以詩書敎生徒，本書曾經孔子編次，當屬事實；惟刪書之說，恐不足信。又：先秦有百篇本尚書，亦無可疑（孔壁所出古文尚書，有百篇書序，可證。）；惟此百篇本尚書，亦非孔子所定；以其有多篇當著成於孔子之後也。

據史傳所載，秦始皇焚書時，伏生藏百篇尚書於壁中。其後經秦末之亂，劉項之爭，至漢初亂定，伏生發其書，僅存二十九篇（顧命及康王之誥為二篇）。漢文帝時，使鼂錯就伏生習尚書，伏生亦以此在齊傳授生徒，於是此二十九篇始傳於世。其後，河內女子得泰誓一篇，上之朝廷，因增入泰誓一篇。惟以漢人欲保持二十九篇之數字，於是將康王之誥合於顧命為一篇，故仍為二十九篇。後世或謂伏生所傳尚書為二十八篇者，乃就顧命及康王之誥合為一篇言之也。

漢景帝時，魯恭王因擴建宮室，壞孔子故宅，於孔壁中得古文本經書數種，其中尚書一書，較伏生所傳者多十六篇（中有九共一篇，分之則為九篇，故亦云多二十四篇。）惟因當時朝廷，不重視此古文本，故至光武帝時，卽失去武成一篇；至西晉永嘉之亂，其餘十五篇，亦全部亡佚。

東晉時，豫章內史梅賾，獻古文尚書五十八篇。五十八篇者，乃將伏生之二十九篇，析為三十三篇（分堯典為堯典、舜典二篇，又於分出之舜典前，增加了二十八字；分臯陶謨為臯陶謨、益稷二篇；分盤庚為三篇；故為三十三篇。），又加偽撰之二十五篇也。此偽撰之二十五篇，自宋吳棫及朱子已疑之；歷元至明，疑者亦不乏人。清初閻若璩著尚書古文疏證八卷，列舉一百二十八證，以明此二十五篇為偽書；於是其偽遂成定讞。

以上錄自《尚書今註今譯》，臺灣商務印書館，屈萬里。

二十五篇偽書者： 大禹謨、五子之歌、胤征、仲虺之誥、湯誥、伊訓、太甲三篇、咸有一德、說命三篇、泰誓三篇、武成、旅獒、微子之命、蔡仲之命、周官、君陳、畢命、君牙、冏命。

* * *

* * *

