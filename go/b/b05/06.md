

## 十三經

##### 儀禮
　　　`燕禮`

* * *

燕禮。小臣戒與者。膳宰具官饌于寢東。樂人縣。設洗篚于阼階東南，當東霤。罍水在東。篚在洗西，南肆。設膳篚在其北，西面。司宮尊于東楹之西，兩方壺，左玄酒，南上；公尊瓦大兩，有豐，幂用綌若錫，在尊南，南上。尊士旅食于門西，兩圜壺。司宮筵賔于戶西，東上，無加席也，射人告具。

小臣設公席于阼階上，西鄉，設加席。公升即位于席，西鄉。小臣納卿大夫。卿大夫皆入門右，北面，東上。士立于西方，東面，北上。祝史立于門東，北面，東上。小臣師一人，在東堂下，南面。士旅食者立于門西，東上。公降立于阼階之東南，南鄉爾卿。卿西面，北上。爾大夫，大夫皆少進。

射人請賔。公曰：「命某為賔。」射人命賔。賔少進，禮辭。反命，又命之。賔再拜稽首，許諾。射人反命。賔出，立于門外，東面。公揖卿大夫，乃升就席。小臣自阼階下北面，請執幂者與羞膳者，乃命執幂者。執幂者升自西階，立於尊南，北面，東上。膳宰請羞于諸公卿者。

射人納賔。賔入及庭，公降一等揖之，公升就席。賔升自西階。主人亦升自西階。賔右北面至再拜，賔荅再拜。主人降洗，洗南西北面。賔降階西，東面。主人辭降，賔對。主人北面盥，坐取觚洗。賔少進辭洗。主人坐，奠觚于篚，興對。賔反位。主人卒洗，賔揖乃升。主人升。賔拜洗。主人賔右奠觚荅拜，降盥。賔降，主人辭，賔對。卒盥，賔揖升。主人升，坐取觚。執幂者舉幂。主人酌膳。執幂者反幂。主人筵前獻賔。賔西階上拜，筵前受爵反位。主人賔右拜送爵。膳宰薦脯醢。賔升筵。膳宰設折俎。賔坐，左執爵，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興席末坐，啐酒，降席坐，奠爵，拜告旨，執爵興。主人荅拜。賔西階上北面坐，卒爵，興，坐，奠爵，遂拜。主人荅拜。

賔以虛爵降。主人降。賔洗南坐，奠觚，少進，辭降。主人東面對。賔坐取觚，奠于篚下，盥洗。主人辭洗。賔坐，奠觚于篚，興對。卒洗，及階揖升。主人升，拜洗如賔禮。賔降盥，主人降。賔辭降。卒盥，揖升，酌膳。執幂如初。以酢主人于西階上。主人北面拜受爵。賔主人之左拜送爵。主人坐祭，不啐酒，不拜酒，不告旨，遂卒爵，興，坐，奠爵拜，執爵興。賔荅拜。主人不崇酒。以虛爵降，奠于篚。賔降，立于西階西。射人升賔。賔升，立于序內，東面。主人盥，洗象觚，升實之，東北面獻于公。公拜受爵。主人降自西階，阼階下北面拜送爵。士薦脯醢，膳宰設折俎，升自西階。公祭如賔禮，膳宰贊授肺。不拜酒，立卒爵，坐，奠爵拜，執爵興。主人荅拜，升，受爵以降，奠于膳篚。更爵洗，升，酌膳酒以降，酢于阼階下。北面坐，奠爵，再拜稽首。公荅再拜。主人坐祭，遂卒爵，再拜稽首。公荅再拜。主人奠爵于篚。主人盥洗升，媵觚于賔。酌散，西階上坐，奠爵拜賔。賔降筵，北面荅拜。主人坐，祭，遂飲。賔辭。卒爵拜。賔荅拜。主人降洗。賔降。主人辭降。賔辭洗。卒洗，揖升，不拜洗。主人酌膳。賔西階上拜，受爵于筵前，反位。主人拜送爵。賔升席坐，祭酒，遂奠于薦東。主人降，復位。賔降筵西，東南面立。

小臣自阼階下請媵爵者。公命長。小臣作下大夫二人媵爵。媵爵者，阼階下皆北面再拜稽首。公荅再拜。媵爵者立于洗南，西面，北上，序進，盥，洗角觶，升自西階，序進酌散，交于楹北。降，阼階下，皆奠觶，再拜稽首，執觶興。公荅再拜。媵爵者皆坐，祭，遂卒觶，興，坐，奠觶，再拜稽首，執觶興，公荅再拜。媵爵者執觶待于洗南。小臣請致者。若君命皆致，則序進，奠觶于篚，阼階下皆再拜稽首。公荅再拜。媵爵者洗象觶，升實之，序進，坐，奠于薦南，北上，降，阼階下皆再拜稽首送觶。公荅再拜。

公坐，取大夫所媵觶，興以酬賔。賔降西階下再拜稽首。公命小臣辭。賔升成拜。公坐奠觶，荅再拜，執觶興，立卒觶。賔下拜。小臣辭。賔升，再拜稽首。公坐奠觶，荅再拜，執觶興。賔進，受虛爵，降奠于篚，易觶洗。公有命，則不易，不洗，反升酌膳觶，下拜。小臣辭。賔升，再拜稽首。公荅再拜。賔以旅酬於西階上。射人作大夫長升受旅。賔大夫之右坐，奠觶拜，執觶興。大夫荅拜。賔坐祭，立飲卒觶，不拜。若膳觶也，則降更觶洗，升，實散。大夫拜受，賔拜送。大夫辯受酬，如受賔酬之禮。不祭，卒受者以虛觶降，奠于篚。主人洗，升，實散，獻卿于西階上。

司宮兼卷重席，設于賔左，東上。卿升拜受觚。主人拜送觚。卿辭重席。司宮徹之。乃薦脯醢。卿升席坐，左執爵，右祭脯醢，遂祭酒，不啐酒。降席，西階上北面坐，卒爵，興，坐，奠爵拜，執爵興。主人荅拜，受爵。卿降，復位。辯獻卿，主人以虛爵降，奠于篚。射人乃升卿。卿皆升就席。若有諸公，則先卿獻之，如獻卿之禮。席于阼階西，北面，東上，無加席。

小臣又請媵爵者。二大夫媵爵如初。請致者。若命長致，則媵爵者奠觶于篚，一人待于洗南。長致，致者阼階下再拜稽首。公荅再拜。洗象觶，升實之，坐，奠于薦南，降。與立于洗南者二人皆再拜稽首送觶。公荅再拜。公又行一爵，若賔若長，唯公所酬。以旅于西階上如初。大夫卒受者，以虛觶降，奠于篚。

主人洗，升，獻大夫于西階上。大夫升，拜受觚。主人拜送觚。大夫坐，祭，立卒爵，不拜旣爵。主人受爵。大夫降，復位。胥薦主人于洗北，西面，脯醢，無脀。辯獻大夫，遂薦之，繼賔以西，東上。卒，射人乃升大夫。大夫皆升就席。席工于西階上，少東。樂正先升，北面立于其西。小臣納工。工四人，二瑟。小臣左何瑟，面鼓，執越，內弦，右手相，入。升自西階，北面，東上，坐。小臣坐，授瑟乃降。工歌鹿鳴、四牡、皇皇者華。卒歌，主人洗，升，獻工。工不興，左瑟，一人拜受爵。主人西階上拜送爵。薦脯醢。使人相祭。卒受不拜。主人受爵。衆工不拜受爵，坐祭，遂卒爵。辯有脯醢，不祭。主人受爵，降奠于篚。公又舉奠觶，唯公所賜，以旅于西階上如初。卒。笙入，立于縣中，奏南陔、白華、華黍。主人洗，升，獻笙于西階上。一人拜，盡階不升堂受爵，降。主人拜送爵。階前坐，祭，立卒爵，不拜旣爵，升授主人。衆笙不拜受爵，降，坐祭，立卒爵。辯有脯醢，不祭。乃閒歌魚麗，笙由庚；歌南有嘉魚，笙崇丘；歌南山有臺，笙由儀。遂歌鄉樂。周南：關雎、葛覃、卷耳；召南：鵲巢、采蘩、采蘋。大師告于樂正曰：「正歌備。」樂正由楹內東楹之東告于公，乃降復位。

射人自阼階下請立司正。公許。射人遂為司正。司正洗角觶，南面坐，奠于中庭，升，東楹之東受命，西階上北面命卿大夫：「君曰：『以我安卿大夫。』」皆對曰：「諾。敢不安！」司正降自西階，南面坐，取觶，升，酌散，降，南面坐奠觶，右還，北面少立，坐，取觶，興，坐，不祭，卒觶奠之，興，再拜稽首，左還，南面坐，取觶洗，南面反奠于其所，升自西階，東楹之東請徹俎。降，公許。告于賔。賔北面取俎以出。膳宰徹公俎，降自阼階以東。卿大夫皆降，東面，北上。賔反入，及卿大夫皆說屨，升就席。公以賔及卿大夫皆坐乃安。羞庶羞。大夫祭薦。司正升受命，皆命：「君曰：『無不醉。』」賔及卿大夫皆興對，曰：「諾。敢不醉！」皆反坐。

主人洗，升，獻士于西階上，士長升，拜受觶，主人拜送觶。士坐祭，立飲，不拜旣爵。其他不拜，坐祭，立飲。乃薦，司正與射人一人，司士一人，執幂二人，立于觶南，東上。辯獻士。士旣獻者立于東方，西面，北上。乃薦士。祝史、小臣師亦就其位而薦之。主人就旅食之尊而獻之。旅食不拜受爵，坐祭，立飲。若射，則大射正為司射，如鄉射之禮。

賔降洗，升，媵觚于公。酌散，下拜。公降一等。小臣辭。賔升，再拜稽首。公荅再拜。賔坐祭，卒爵，再拜稽首。公荅再拜。賔降，洗象觶，升，酌膳，坐，奠于薦南，降拜。小臣辭。賔升成拜。公荅再拜。賔反位。公坐取賔所媵觶，興，唯公所賜。受者如初受酬之禮。降，更爵洗，升，酌膳，下拜。小臣辭。升成拜。公荅拜。乃就席，坐行之。有執爵者。唯受于公者拜。司正命執爵者：「爵辯，卒受者興，以酬士。」大夫卒受者以爵興，西階上酬士。士升，大夫奠爵拜。士荅拜。大夫立卒爵，不拜，實之。士拜受。大夫拜送。士旅于西階上辯。士旅酌，卒。主人洗，升自西階，獻庶子于阼階上，如獻士之禮。辯，降洗，遂獻左右正與內小臣，皆於阼階上，如獻庶子之禮。

無筭爵。士也，有執膳爵者，有執散爵者。執膳爵者，酌以進公，公不拜受。執散爵者酌以之公命所賜。所賜者興受爵，降席下奠爵，再拜稽首。公荅拜。受賜爵者以爵就席坐，公卒爵然後飲。執膳爵者受公爵，酌，反奠之。受賜爵者興，授執散爵。執散爵者乃酌行之。唯受爵於公者拜。卒受爵者興，以酬士于西階上。士升。大夫不拜，乃飲，實爵。士不拜受爵。大夫就席。士旅酌亦如之。公有命徹幂，則卿大夫皆降西階下，北面，東上，再拜稽首。公命小臣辭。公荅再拜。大夫皆辟。遂升，反坐。士終旅於上如初。無筭樂。

宵則庶子執燭於阼階上，司宮執燭於西階上，甸人執大燭於庭，閽人為大燭於門外。賔醉，北面坐，取其薦脯以降。奏陔。賔所執脯以賜鍾人于門內霤，遂出。卿大夫皆出。公不送。公與客燕，曰：「寡君有不腆之酒，以請吾子之與寡君須臾焉。使某也以請。」對曰：「寡君，君之私也，君無所辱賜于使臣，臣敢辭。」「寡君固曰不腆，使某固以請。」「寡君，君之私也，君無所辱賜于使臣，臣敢固辭。」「寡君固曰不腆，使某固以請。」「某固辭不得命，敢不從！」致命曰：「寡君使某，有不腆之酒，以請吾子之與寡君須臾焉。」「君貺寡君多矣，又辱賜于使臣，臣敢拜賜命。」

記。燕，朝服於寢。其牲狗也，亨于門外東方。若與四方之賔燕，則公迎之于大門內，揖讓升。賔為苟敬，席于阼階之西，北面。有脀。不嚌肺，不啐酒。其介為賔。無膳尊，無膳爵。與卿燕，則大夫為賔。與大夫燕，亦大夫為賔。羞膳者與執幂者皆士也。羞卿者，小膳宰也。若以樂納賔，則賔及庭，奏肆夏。賔拜酒，主人荅拜而樂闋。公拜受爵而奏肆夏。公卒爵，主人升受爵以下而樂闋。升歌鹿鳴，下管新宮，笙入三成，遂合鄉樂。若舞則勺。唯公與賔有俎。獻公曰：「臣敢奏爵以聽命。」凡公所辭皆栗階。凡栗階不過二等。凡公所酬，旣拜，請旅侍臣。凡薦與羞者，小膳宰也，有內羞。君與射，則為下射，袒朱襦，樂作而后就物。小臣以巾授矢，稍屬。不以樂志。旣發，則小臣受弓以授弓人。上射退于物一笴，旣發則荅君而俟。若飲君，燕則夾爵。君在，大夫射則肉袒。若與四方之賔燕，媵爵曰：「臣受賜矣，臣請贊執爵者。」相者對曰：「吾子無自辱焉。」有房中之樂。

* * *

