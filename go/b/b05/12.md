

## 十三經

##### 儀禮
　　　`士喪禮`

* * *

士喪禮。死于適室，幠用斂衾。復者一人，以爵弁服，簪裳于衣，左何之，扱領于帶。升自前東榮，中屋，北面，招以衣，曰：「皐某復！」三，降衣于前。受用篋，升自阼階，以衣尸。復者降自後，西榮。楔齒用角柶，綴足用燕几。奠脯醢醴酒，升自阼階，奠于尸東。帷堂。乃赴于君。主人西階東，南面命赴者，拜送。有賔則拜之。

入，坐于牀東。衆主人在其後。西面。婦人俠牀，東面。親者在室。衆婦人戶外北面，衆兄弟堂下北面。君使人弔。徹帷。主人迎于寢門外，見賔不哭，先入門右，北面。弔者入，升自西階，東面。主人進中庭。弔者致命。主人哭拜稽顙，成踊。賔出。主人拜送于外門外。君使人襚。徹帷。主人如初。襚者左執領，右執要，入升致命。主人拜如初。襚者入，衣尸，出。主人拜送如初。唯君命出，升降自西階，遂拜賔。有大夫則特拜之，即位于西階下，東面，不踊。大夫雖不辭，入也。

親者襚，不將命以即陳。庶兄弟襚，使人以將命于室。主人拜于位，委衣于尸東牀上。朋友襚，親以進。主人拜。委衣如初，退。哭，不踊。徹衣者執衣如襚以適房。為銘，各以其物。亡則以緇長半幅，䞓末長終幅，廣三寸。書銘于末曰：「某氏某之柩。」竹杠長三尺，置于宇，西階上。甸人掘坎于階閒少西，為垼于西墻下，東鄉。新盆、槃、瓶、廢敦、重鬲，皆濯，造于西階下。

陳襲事于房中，西領，南上，不綪。明衣裳用布。鬠笄用桑，長四寸，纋中。布巾環幅不鑿。掩練帛廣終幅，長五尺，析其末。瑱用白纊。幎目用緇，方尺二寸，䞓裏，著，組繫。握手用玄，纁裏，長尺二寸，廣五寸，牢中旁寸，著，組繫。決用正王棘若檡棘，組繫，纊極二。冒緇質，長與手齊；䞓殺掩足。爵弁服純衣，皮弁服，褖衣，緇帶，韎韐，竹笏。夏葛屨，冬白屨，皆繶緇絇純，組綦繫于踵。庶襚繼陳，不用。貝三實于笲。稻米一豆實於筐。沐巾一，浴巾二，皆用綌，於笲。櫛於簞。浴衣於篋。皆饌于西序下，南上。

管人汲，不說繘，屈之。祝淅米于堂，南面，用盆。管人盡階不升堂，受潘，煮于垼，用重鬲。祝盛米于敦，奠于貝北。士有冰，用夷槃可也。外御受沐入。主人皆出戶外，北面。乃沐櫛，挋用巾。浴用巾，挋用浴衣。渜濯棄于坎。蚤揃如他日。鬠用組，乃笄。設明衣裳。主人入，即位。

商祝襲祭服，褖衣次。主人出，南面，左袒，扱諸面之右，盥于盆上，洗貝，執以入。宰洗柶，建于米，執以從。商祝執巾從入，當牖，北面，徹枕，設巾，徹楔，受貝奠于尸西。主人由足西牀上坐，東面。祝又受米奠于貝北。宰從立于牀西，在右。主人左扱米實于右，三實一貝。左、中亦如之。又實米，唯盈。主人襲，反位。

商祝掩瑱，設幎目，乃屨，綦結于跗，連絇。乃襲三稱，明衣不在筭。設韐帶，搢笏。設決麗于𢯲，自飯持之。設握，乃連𢯲。設冒櫜之，幠用衾。巾柶鬊蚤埋于坎。重，木刊鑿之，甸人置重于中庭，參分庭一在南。夏祝鬻餘飯，用二鬲于西牆下。幂用疏布久之，繫用靲縣于重。幂用葦席，北面，左衽。帶用𩎖賀之，結于後。祝取銘置于重。

厥明，陳衣于房，南領，西上。綪。絞橫三，縮一，廣終幅，析其末。緇衾赬裏，無紞。祭服次，散衣次，凡十有九稱。陳衣繼之，不必盡用。饌于東堂下：脯醢、醴、酒。幂奠用功布，實于簞，在饌東。設盆盥于饌東，有巾。苴絰大鬲，下本在左。要絰小焉，散帶垂長三尺。牡麻絰右本在上，亦散帶垂。皆饌于東方。婦人之帶牡麻，結本，在房。牀、笫、夷衾饌于西坫南。西方盥如東方。陳一鼎于寢門外，當東塾少南，西面。其實特豚：四鬄，去蹄，兩胉、脊、肺。設扃鼏，鼏西末。素俎在鼎西，西順。覆匕，東柄。

士盥，二人以並，東面立于西階下。布席于戶內：下莞，上簟。商祝布絞、衾、散衣、祭服。祭服不倒，美者在中。士舉遷尸，反位。設牀、笫于兩楹之閒，衽如初，有枕。卒斂，徹帷。主人西面馮尸，踊無筭。主婦東面馮，亦如之。主人髺髮袒，衆主人免于房。婦人髽于室。士舉，男女奉尸，侇于堂，幠用夷衾。男女如室位，踊無筭。主人出于足，降自西階。衆主人東即位。婦人阼階上，西面。主人拜賔：大夫特拜，士旅之。即位踊，襲絰于序東，復位。

乃奠。舉者盥右執匕卻之，左執俎橫攝之，入，阼階前西面錯。錯俎，北面。右人左執匕，抽扃予左手兼執之，取鼏委于鼎北，加扃。不坐，乃朼載。載兩髀于兩端，兩肩亞，兩胉亞，脊肺在於中，皆覆，進柢。執而俟。夏祝及執事盥。執醴先，酒、脯醢、俎從，升自阼階。丈夫踊。甸人徹鼎。巾待于阼階下。奠于尸東，執醴、酒北面，西上。豆錯，俎錯于豆東，立于俎北，西上。醴酒錯于豆南。祝受巾巾之，由足降自西階。婦人踊。奠者由重南東。丈夫踊。賔出，主人拜送于門外。乃代哭，不以官。

有襚者，則將命。擯者出請，入告。主人待于位。擯者出告須，以賔入。賔入中庭，北面致命。主人拜稽顙。賔升自西階，出于足，西面，委衣，如於室禮，降，出。主人出，拜送。朋友親襚，如初儀，西階東北面哭，踊三，降。主人不踊。襚者以褶，則必有裳，執衣如初。徹衣者亦如之，升降自西階，以東。宵為燎于中庭。

厥明滅燎。陳衣于房，南領，西上，綪。絞、給、衾二，君襚、祭服、散衣、庶襚，凡三十稱，紟不在筭，不必盡用。東方之饌：兩瓦甒，其實醴、酒；角觶；木柶；毼豆兩，其實葵菹芋，蠃醢；兩籩，無縢，布巾，其實栗不擇，脯四脡。奠席在饌北，斂席在其東。掘肂見衽。棺入主人不哭。升棺用軸，蓋在下。熬黍稷各二筐，有魚腊，饌于西坫南。陳三鼎于門外，北上：豚合升；魚，鱄、鮒九；腊左胖，髀不升。其他皆如初，燭俟于饌東。祝徹盥于門外，入，升自阼階。丈夫踊。祝徹巾，授執事者以待。徹饌，先取醴酒，北面。其餘，取先設者，出于足，降自西階。婦人踊。設于序西南，當西榮，如設于堂。醴、酒位如初。執事豆北，南面，東上。乃適饌。

帷堂。婦人尸西，東面。主人及親者升自西階，出于足，西面，袒。士盥，位如初。布廣如初。商祝布絞、紟、衾、衣，美者在外。君襚不倒。有大夫則告。士舉遷尸，復位。主人踊無筭。卒斂，徹帷。主人馮如初，主婦亦如之。主人奉尸斂于棺，踊如初，乃蓋。主人降，拜大夫之後至者，北面視肂。衆主人復位。婦人東復位。設熬，旁一筐，乃塗。踊無筭。卒塗，祝取銘置于肂。主人復位，踊，襲。乃奠。燭升自阼階。祝執巾席從，設于奧，東面。祝反降，及執事執饌。士盥，舉鼎入，西面，北上，如初。載魚左首，進鬐，三列。腊進柢。祝執醴如初。酒、豆、籩俎從，升自阼階。丈夫踊。甸人徹鼎。奠由楹內入于室。醴、酒北面。設豆，右菹。菹南栗。栗東脯。豚當豆，魚次，腊特于俎北。醴、酒在籩南。巾如初。旣錯者出，立于戶西，西上。祝後，闔戶，先由楹西降自西階。婦人踊。奠者由重南東。丈夫踊。賔出。婦人踊。主人拜送于門外。入，及兄弟北面哭殯。兄弟出，主人拜送于門外。衆主人出門，哭止，皆西面于東方。闔門。主人揖就次。

君若有賜焉，則視斂。旣布衣，君至。主人出迎于外門外，見馬首不哭，還入門右，北面，及衆主人袒。巫止于廟門外，祝代之。小臣二人執戈先，二人後。君釋采，入門。主人辟。君升自阼階，西鄉。祝負墉，南面。主人中庭。君哭。主人哭拜稽顙，成踊，出。君命反行事，主人復位。君升主人。主人西楹東，北面。升公卿大夫，繼主人，東上。乃斂。卒，公卿大夫逆降，復位。主人降，出。君反主人。主人中庭。君坐，撫當心。主人拜稽顙，成踊，出。君反之，復初位。衆主人辟于東壁，南面。君降，西鄉命主人馮尸。主人升自西階，由足，西面馮尸，不當君所，踊。主婦東面馮，亦如之。奉尸斂于棺，乃蓋。主人降，出。君反之。入門左，視塗。君升即位。衆主人復位。卒塗，主人出。君命之反奠。入門右，乃奠，升自西階。君要節而踊。主人從踊。卒奠，主人出。哭者止。君出門，庿中哭。主人不哭。辟。君式之，貳車畢乘。主人哭，拜送。襲，入即位。衆主人襲。拜大夫之後至者，成踊。賔出，主人拜送。三日成服杖。拜君命及衆賔，不拜棺中之賜。

朝夕哭，不辟子卯。婦人即位于堂，南上，哭。丈夫即位于門外，西面，北上。外兄弟在其南，南上。賔繼之，北上。門東，北面，西上。門西，北面，東上。西方，東面，北上。主人即位。辟門。婦人拊心，不哭。主人拜賔，旁三，右還入門哭。婦人踊。主人堂下直東序，西面。兄弟皆即位，如外位。卿大夫在主人之南。諸公門東，少進。他國之異爵者門西，少進。敵則先拜他國之賔。凡異爵者拜諸其位。徹者盥于門外。燭先入，升自阼階。丈夫踊。祝取醴，北面。取酒立于其東。取豆、籩、俎南面，西上。祝先出，酒、豆、籩、俎序從，降自西階。婦人踊。設于序西南，直西榮。醴、酒北面，西上。豆西面錯，立于豆北，南面。籩俎旣錯，立于執豆之西，東上。酒錯，復位。醴錯于西，遂先，由主人之北適饌。乃奠。醴酒脯醢升。丈夫踊。入，如初設，不巾。錯者出，立于尸西，西上。滅燭，出。祝闔戶，先降自西階。婦人踊。奠者由重南東。丈夫踊。賔出。婦人踊。主人拜送。衆主人出。婦人踊。出門，哭止，皆復位。闔門。主人卒拜送賔，揖衆主人，乃就次。

朔月奠，用特豚、魚、腊，陳三鼎如初。東方之饌亦如之。無籩，有黍稷，用瓦敦，有蓋，當籩位。主人拜賔，如朝夕哭。卒徹。舉鼎入、升，皆如初奠之儀。卒朼，釋匕于鼎。俎行，朼者逆出，甸人徹鼎。其序，醴、酒、菹、醢、黍、稷、俎。其設于室，豆錯，俎錯，腊特，黍稷當籩位，敦啟會、卻諸其南，醴酒位如初。祝與執豆者巾，乃出。主人要節而踊，皆如朝夕哭之儀。月半不殷奠。有薦新，如朔奠。徹朔奠，先取醴酒，其餘取先設者。敦啟會，面足。序出，如入，其設于外，如於室。

筮宅。冢人營之，掘四隅，外其壤。掘中，南其壤。旣朝哭，主人皆往，兆南，北面，免絰。命筮者在主人之右。筮者東面抽上韇，兼執之，南面受命。命曰：「哀子某，為其父某甫筮宅，度茲幽宅，兆基，無有後艱。」筮人許諾，不述命，右還，北面，指中封而筮。卦者在左。卒筮，執卦以示命筮者。命筮者受視，反之。東面，旅占卒，進告于命筮者與主人：「占之曰從。」主人絰，哭，不踊。若不從，筮擇如初儀。歸，殯前北面哭，不踊。旣井椁，主人西面拜工，左還椁，反位哭，不踊。婦人哭于堂。獻材于殯門外，西面，北上，綪。主人徧視之，如哭椁。獻素、獻成亦如之。

卜日。旣朝哭，皆復外位。卜人先奠龜于西塾上，南首，有席。楚焞置于燋，在龜東。族長涖卜，及宗人吉服立于門西，東面，南上。占者三人在其南，北上。卜人及執燋席者在塾西。闔東扉，主婦立于其內。席于闑西、閾外。宗人告事具。主人北面免絰，左擁之。涖卜即位于門東，西面。卜人抱龜燋，先奠龜，西首，燋在北。宗人受卜人龜，示高。涖卜受視，反之。宗人還，少退，受命。命曰：「哀子某，來日某，卜葬其父某甫，考降無有近悔。」許諾，不述命，還即席，西面坐，命龜，興，授卜人龜，負東扉。卜人坐，作龜，興。宗人受龜示涖卜。涖卜受視，反之。宗人退，東面，乃旅占，卒。不釋龜，告于涖卜與主人：「占曰某日從。」授卜人龜，告于主婦。主婦哭。告于異爵者，使人告于衆賔。卜人徹龜。宗人告事畢。主人絰，入，哭如筮宅。賔出，拜送。若不從，卜宅如初儀。

* * *

