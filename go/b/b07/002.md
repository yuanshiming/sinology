

## 十三經

##### 左傳
　　　`隱公二年`

* * *

【經】

二年春，公會戎于潛。

夏五月，莒人入向。

無駭帥師入極。

秋八月庚辰，公及戎盟于唐。

九月，紀裂繻來逆女。

冬十月，伯姬歸于紀。

紀子帛、莒子盟于密。

十有二月乙卯，夫人子氏薨。

鄭人伐衛。

【傳】

二年春，公會戎于潛，修惠公之好也。戎請盟，公辭。

莒子娶于向，向姜不安莒而歸。夏，莒人入向，以姜氏還。

司空無駭入極，費庈父勝之。

戎請盟。秋，盟于唐，復修戎好也。

九月，紀裂繻來逆女，卿為君逆也。

冬，紀子帛、莒子盟于密，魯故也。

鄭人伐衛，討公孫滑之亂也。

* * *

