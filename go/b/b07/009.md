

## 十三經

##### 左傳
　　　`隱公九年`

* * *

【經】

九年春，天子使南季來聘。

三月癸酉，大雨，震電。庚辰，大雨雪。

挾卒。

夏，城郎。

秋七月。

冬，公會齊侯于防。

【傳】

九年春，王三月癸酉，大雨霖以震，書始也。庚辰，大雨雪，亦如之。書，時失也。凡雨，自三日以往為霖。平地尺為大雪。

夏，城郎，書，不時也。

宋公不王。鄭伯為王左卿士，以王命討之，伐宋。宋以入郛之役怨公，不告命。公怒，絕宋使。

秋，鄭人以王命來告伐宋。

冬，公會齊侯于防，謀伐宋也。

北戎侵鄭，鄭伯禦之。患戎師，曰；「彼徒我車，懼其侵軼我也。」公子突曰：「使勇而無剛者，嘗寇而速去之。君為三覆以待之。戎輕而不整，貪而無親，勝不相讓，敗不相救。先者見獲必務進，進而遇覆必速奔，後者不救，則無繼矣。乃可以逞。」從之。

戎人之前遇覆者奔，祝聃逐之。衷戎師，前後擊之，盡殪。戎師大奔。十一月甲寅，鄭人大敗戎師。

* * *

