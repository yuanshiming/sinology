

## 十三經

##### 左傳
　　　`桓公八年`

* * *

【經】

八年春正月己卯，烝。

天王使家父來聘。

夏五月丁丑，烝。

秋，伐邾。

冬十月，雨雪。

祭公來，遂逆王后于紀。

【傳】

八年春，滅翼。

隨少師有寵。楚鬬伯比曰：「可矣。讎有釁，不可失也。」

夏，楚子合諸侯于沈鹿。黃、隨不會，使薳章讓黃。楚子伐隨，軍於漢、淮之間。季梁請下之：「弗許而後戰，所以怒我而怠寇也。」少師謂隨侯曰：「必速戰。不然，將失楚師。」隨侯禦之，望楚師。季梁曰：「楚人上左，君必左，無與王遇。且攻其右，右無良焉，必敗。偏敗，眾乃攜矣。」少師曰：「不當王，非敵也。」弗從。戰于速杞，隨師敗績。隨侯逸，鬬丹獲其戎車，與其戎右少師。

秋，隨及楚平。楚子將不許，鬬伯比曰：「天去其疾矣，隨未可克也。」乃盟而還。

冬，王命虢仲立晉哀侯之弟緡於晉。

祭公來，遂逆王后于紀，禮也。

* * *

