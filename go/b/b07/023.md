

## 十三經

##### 左傳
　　　`桓公十二年`

* * *

【經】

十有二年春正月。

夏六月壬寅，公會杞侯、莒子盟于曲池。

秋七月丁亥，公會宋公、燕人盟于穀丘。

八月壬辰，陳侯躍卒。

公會宋公于虛。

冬十有一月，公會宋公于龜。

丙戌，公會鄭伯，盟于武父。

丙戌，衛侯晉卒。

十有二月，及鄭師伐宋。丁未，戰于宋。

【傳】

十二年夏，盟于曲池，平杞、莒也。

公欲平宋、鄭。秋，公及宋公盟于句瀆之丘。宋成未可知也，故又會于虛。冬，又會于龜。宋公辭平，故與鄭伯盟于武父。遂帥師而伐宋，戰焉，宋無信也。君子曰：「苟信不繼，盟無益也。《詩》云：『君子屢盟，亂是用長。』無信也。」

楚伐絞，軍其南門。莫敖屈瑕曰：「絞小而輕，輕則寡謀，請無扞采樵者以誘之。」從之。絞人獲三十人。明日，絞人爭出，驅楚役徒於山中。楚人坐其北門，而覆諸山下，大敗之，為城下之盟而還。

伐絞之役，楚師分涉於彭。羅人欲伐之，使伯嘉諜之，三巡數之。

* * *

