

## 十三經

##### 左傳
　　　`桓公十四年`

* * *

【經】

十有四年春正月，公會鄭伯于曹。

無冰。

夏五，鄭伯使其弟語來盟。

秋八月壬申，御廩災。乙亥，嘗。

冬十有二月丁巳，齊侯祿父卒。

宋人以齊人、蔡人、衛人、陳人伐鄭。

【傳】

十四年春，會于曹。曹人致餼，禮也。

夏，鄭子人來尋盟，且修曹之會。

秋八月壬申，御廩災。乙亥，嘗。書，不害也。

冬，宋人以諸侯伐鄭，報宋之戰也。焚渠門，入，及大逵。伐東郊，取牛首。以大宮之椽歸為盧門之椽。

* * *

