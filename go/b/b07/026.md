

## 十三經

##### 左傳
　　　`桓公十五年`

* * *

【經】

十有五年春二月，天王使家父來求車。

三月乙未，天王崩。

夏四月己巳，葬齊僖公。

五月，鄭伯突出奔蔡。

鄭世子忽復歸于鄭。

許叔入于許。

公會齊侯于艾。

邾人、牟人、葛人來朝。

秋九月，鄭伯突入于櫟。

冬十有一月，公會宋公、衛侯、陳侯于袲，伐鄭。

【傳】

十五年春，天王使家父來求車，非禮也。諸侯不貢車、服，天子不私求財。

祭仲專，鄭伯患之，使其壻雍糾殺之。將享諸郊。雍姬知之，謂其母曰：「父與夫孰親？」其母曰：「人盡夫也，父一而已，胡可比也？」遂告祭仲曰：「雍氏舍其室而將享子於郊，吾惑之，以告。」祭仲殺雍糾，尸諸周氏之汪。公載以出，曰：「謀及婦人，宜其死也。」夏，厲公出奔蔡。

六月乙亥，昭公入。

許叔入于許。

公會齊侯于艾，謀定許也。

秋，鄭伯因櫟人殺檀伯，而遂居櫟。

冬，會于袲，謀伐鄭，將納厲公也。弗克而還。

* * *

