

## 十三經

##### 左傳
　　　`桓公十八年`

* * *

【經】

十有八年春王正月，公會齊侯于濼。公與夫人姜氏遂如齊。

夏四月丙子，公薨于齊。

丁酉，公之喪至自齊。

秋七月。

冬十有二月己丑，葬我君桓公。

【傳】

十八年春，公將有行，遂與姜氏如齊。申繻曰：「女有家，男有室，無相瀆也，謂之有禮。易此，必敗。」公會齊侯于濼，遂及文姜如齊。齊侯通焉。公謫之，以告。

夏四月丙子，享公。使公子彭生乘公，公薨于車。

魯人告于齊曰：「寡君畏君之威，不敢寧居，來修舊好，禮成而不反，無所歸咎，惡於諸侯。請以彭生除之。」齊人殺彭生。

秋，齊侯師于首止；子亹會之，高渠彌相。七月戊戌，齊人殺子亹，而轘高渠彌，祭仲逆鄭子于陳而立之。是行也，祭仲知之，故稱疾不往。人曰：「祭仲以知免。」仲曰：「信也。」

周公欲弒莊王而立王子克。辛伯告王，遂與王殺周公黑肩。王子克奔燕。

初，子儀有寵於桓王，桓王屬諸周公。辛伯諫曰：「并后、匹嫡、兩政、耦國，亂之本也。」周公弗從，故及。

* * *

