

## 十三經

##### 左傳
　　　`莊公十六年`

* * *

【經】

十有六年春王正月。

夏，宋人、齊人、衛人伐鄭。

秋，荊伐鄭。

冬十有二月，會齊侯、宋公、陳侯、衛侯、鄭伯、許男、滑伯、滕子同盟于幽。

邾子克卒。

【傳】

十六年夏，諸侯伐鄭，宋故也。

鄭伯自櫟入，緩告于楚。秋，楚伐鄭，及櫟，為不禮故也。

鄭伯治與於雍糾之亂者，九月，殺公子閼，刖強鉏。公父定叔出奔衛。三年而復之，曰：「不可使共叔無後於鄭。」使以十月入，曰：「良月也，就盈數焉。」君子謂：「強鉏不能衛其足。」

冬，同盟于幽，鄭成也。

王使虢公命曲沃伯以一軍為晉侯。

初，晉武公伐夷，執夷詭諸。蒍國請而免之。既而弗報。故子國作亂，謂晉人曰：「與我伐夷而取其地。」遂以晉師伐夷，殺夷詭諸。周公忌父出奔虢。惠王立而復之。

* * *

