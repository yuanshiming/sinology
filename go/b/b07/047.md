

## 十三經

##### 左傳
　　　`莊公十八年`

* * *

【經】

十有八年春王三月，日有食之。

夏，公追戎于濟西。

秋，有𧌒。

冬十月。

【傳】

十八年春，虢公、晉侯朝王，王饗醴，命之宥，皆賜玉五瑴，馬三匹。非禮也。王命諸侯，名位不同，禮亦異數，不以禮假人。

虢公、晉侯、鄭伯使原莊公逆王后于陳。陳媯歸于京師，實惠后。

夏，公追戎於濟西。不言其來，諱之也。

秋，有𧌒，為災也。

初，楚武王克權，使鬬緡尹之。以叛，圍而殺之。遷權於那處，使閻敖尹之。及文王即位，與巴人伐申，而驚其師。巴人叛楚而伐那處，取之，遂門于楚。閻敖游涌而逸。楚子殺之，其族為亂。冬，巴人因之以伐楚。

* * *

