

## 十三經

##### 左傳
　　　`莊公十九年`

* * *

【經】

十有九年春王正月。

夏四月。

秋，公子結媵陳人之婦于鄄，遂及齊侯、宋公盟。

夫人姜氏如莒。

冬，齊人、宋人、陳人伐我西鄙。

【傳】

十九年春，楚子禦之，大敗於津。還，鬻拳弗納。遂伐黃，敗黃師于踖陵。還，及湫，有疾。夏六月庚申，卒。鬻拳葬諸夕室，亦自殺也，而葬於絰皇。

初，鬻拳強諫楚子，楚子弗從，臨之以兵，懼而從之。鬻拳曰：「吾懼君以兵，罪莫大焉。」遂自刖也。楚人以為大閽，謂之大伯，使其後掌之。君子「鬻拳可謂愛君矣，諫以自納於刑，刑猶不忘納君於善。」

初，王姚嬖于莊王，生子頹。子頹有寵，蒍國為之師。及惠王即位，取蒍國之圃以為囿。邊伯之宮近於王宮，王取之。王奪子禽祝跪與詹父田，而收膳夫之秩。故蒍國、邊伯、石速、詹父、子禽祝跪作亂，因蘇氏。秋，五大夫奉子頹以伐王，不克，出奔溫。蘇子奉子頹以奔衛。衛師、燕師伐周。冬，立子頹。

* * *

