

## 十三經

##### 左傳
　　　`莊公二十年`

* * *

【經】

二十年春王二月，夫人姜氏如莒。

夏，齊大災。

秋七月。

冬，齊人伐戎。

【傳】

二十年春，鄭伯和王室，不克。執燕仲父。夏，鄭伯遂以王歸，王處于櫟。

秋，王及鄭伯入于鄔。遂入成周，取其寶器而還。

冬，王子頹享五大夫，樂及徧舞。鄭伯聞之，見虢叔曰：「寡人聞之，哀樂失時，殃咎必至。今王子頹歌舞不倦，樂禍也。夫司寇行戮，君為之不舉，而況敢樂禍乎！奸王之位，禍孰大焉？臨禍忘憂，憂必及之。盍納王乎？」虢公曰：「寡人之願也。」

* * *

