

## 十三經

##### 左傳
　　　`莊公二十四年`

* * *

【經】

二十有四年春王三月，刻桓宮桷。

葬曹莊公。

夏，公如齊逆女。

秋，公至自齊。

八月丁丑，夫人姜氏入。

戊寅，大夫宗婦覿，用幣。

大水。

冬，戎侵曹。

曹羈出奔陳。

赤歸于曹。

郭公。

【傳】

二十四年春，刻其桷，皆非禮也。御孫諫曰：「臣聞之：『儉，德之共也；侈，惡之大也。』先君有共德，而君納諸大惡，無乃不可乎！」

秋，哀姜至。公使宗婦覿，用幣，非禮也。御孫曰：「男贄，大者玉帛，小者禽鳥，以章物也。女贄，不過榛栗棗脩，以告虔也。今男女同贄，是無別也。男女之別，國之大節也。而由夫人亂之，無乃不可乎！」

晉士蒍又與羣公子謀，使殺游氏之二子。士蒍告晉侯曰：「可矣。不過二年，君必無患。」

* * *

