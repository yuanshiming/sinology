

## 十三經

##### 左傳
　　　`莊公二十五年`

* * *

【經】

二十有五年春，陳侯使女叔來聘。

夏五月癸丑，衛侯朔卒。

六月辛未，朔，日有食之，鼓、用牲于社。

伯姬歸于杞。

秋，大水，鼓、用牲于社、于門。

冬，公子友如陳。

【傳】

二十五年春，陳女叔來聘，始結陳好也。嘉之，故不名。

夏六月辛未，朔，日有食之。鼓，用牲于社，非常也。唯正月之朔，慝未作，日有食之，於是乎用幣于社，伐鼓于朝。

秋，大水。鼓、用牲于社、于門，亦非常也。凡天災，有幣，無牲。非日月之眚不鼓。

晉士蒍使羣公子盡殺游氏之族，乃城聚而處之。冬，晉侯圍聚，盡殺羣公子。

* * *

