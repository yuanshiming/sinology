

## 十三經

##### 左傳
　　　`莊公二十九年`

* * *

【經】

二十有九年春，新延廐。

夏，鄭人侵許。秋，有蜚。

冬十有二月，紀叔姬卒。

城諸及防。

【傳】

二十九年春，新作延廐。書，不時也。凡馬，日中而出，日中而入。

夏，鄭人侵許。凡師，有鐘鼓曰伐，無曰侵，輕曰襲。

秋，有蜚，為災也。凡物，不為災，不書。

冬十二月，城諸及防，書，時也。凡土功，龍見而畢務，戒事也；火見而致用，水昏正而栽，日至而畢。

樊皮叛王。

* * *

