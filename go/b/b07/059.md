

## 十三經

##### 左傳
　　　`莊公三十年`

* * *

【經】

三十年春王正月。

夏，次于成。

秋七月，齊人降鄣。

八月癸亥，葬紀叔姬。

九月庚午朔，日有食之，鼓、用牲于社。

冬，公及齊侯遇于魯濟。

齊人伐山戎。

【傳】

三十年春，王命虢公討樊皮。夏四月丙辰，虢公入樊，執樊仲皮，歸于京師。

楚公子元歸自伐鄭，而處王宮，鬬射師諫，則執而梏之。秋，申公鬬班殺子元，鬬穀於菟為令尹，自毀其家，以紓楚國之難。

冬，遇于魯濟，謀山戎也，以其病燕故也。

* * *

