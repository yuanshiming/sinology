

## 十三經

##### 左傳
　　　`僖公元年`

* * *

【經】

元年春王正月。

齊師、宋師、曹伯次于聶北，救邢。

夏六月，邢遷于夷儀。齊師、宋師、曹師城邢。

秋七月戊辰，夫人姜氏薨于夷，齊人以歸。

楚人伐鄭。八月，公會齊侯、宋公、鄭伯、曹伯、邾人于檉。

九月，公敗邾師于偃。

冬十月壬午，公子友帥師敗莒于酈。獲莒拏。

十有二月丁巳，夫人氏之喪至自齊。

【傳】

元年春，不稱即位，公出故也。公出復入，不書，諱之也。諱國惡，禮也。

諸侯救邢。邢人潰，出奔師。師遂逐狄人，具邢器用而遷之，師無私焉。

夏，邢遷于夷儀，諸侯城之，救患也。凡侯伯，救患、分災、討罪，禮也。

秋，楚人伐鄭，鄭即齊故也。盟於犖，謀救鄭也。

九月，公敗邾師于偃，虛丘之戍將歸者也。

冬，莒人來求賂。公子友敗諸酈，獲莒子之弟拏。非卿也，嘉獲之也。公賜季友汶陽之田及費。

夫人氏之喪至自齊。君子以齊人殺哀姜也為已甚矣！女子，從人者也。

* * *

