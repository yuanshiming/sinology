

## 十三經

##### 左傳
　　　`僖公三年`

* * *

【經】

三年春王正月，不雨。夏四月，不雨。

徐人取舒。

六月，雨。

秋，齊侯、宋公、江人、黃人會于陽穀。

冬，公子友如齊涖盟。

楚人伐鄭。

【傳】

三年春，不雨。夏六月，雨。自十月不雨，至于五月，不曰旱，不為災也。

秋，會于陽穀，謀伐楚也。

齊侯為陽穀之會來尋盟。冬，公子友如齊涖盟。

楚人伐鄭，鄭伯欲成。孔叔不可，曰：「齊方勤我，棄德不祥。」

齊侯與蔡姬乘舟于囿，蕩公。公懼，變色。禁之，不可。公怒，歸之，未之絕也。蔡人嫁之。

* * *

