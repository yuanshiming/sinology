

## 十三經

##### 左傳
　　　`僖公十二年`

* * *

【經】

十有二年春王三月庚午，日有食之。

夏，楚人滅黃。

秋七月。

冬十有二月丁丑，陳侯杵臼卒。

【傳】

十二年春，諸侯城衛楚丘之郛，懼狄難也。

黃人恃諸侯之睦于齊也，不共楚職，曰：「自郢及我九百里，焉能害我？」夏，楚滅黃。

王以戎難故，討王子帶。秋，王子帶奔齊。

冬，齊侯使管夷吾平戎于王，使隰朋平戎于晉。王以上卿之禮饗管仲，管仲辭曰：「臣，賤有司也。有天子之二守國、高在，若節春秋來承王命，何以禮焉？陪臣敢辭。」王曰：「舅氏，余嘉乃勳，應乃懿德，謂督不忘。往踐乃職，無逆朕命。」管仲受下卿之禮而還。君子曰：「管子之世祀也宜哉！讓不忘其上。《詩》曰：『愷悌君子，神所勞矣。』」

* * *

