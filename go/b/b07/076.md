

## 十三經

##### 左傳
　　　`僖公十三年`

* * *

【經】

十有三年春，狄侵衛。

夏四月，葬陳宣公。公會齊侯、宋公、陳侯、鄭伯、許男、曹伯于鹹。

秋九月，大雩。

冬，公子友如齊。

【傳】

十三年春，齊侯使仲孫湫聘于周，且言王子帶。事畢，不與王言。歸，復命曰：「未可。王怒未怠，其十年乎。不十年，王弗召也。」

夏，會于鹹，淮夷病杞故，且謀王室也。

秋，為戎難故，諸侯戍周，齊仲孫湫致之。

冬，晉薦饑，使乞糴于秦。秦伯謂子桑：「與諸乎？」對曰：「重施而報，君將何求？重施而不報，其民必攜，攜而討焉，無眾，必敗。」謂百里：「與諸乎？」對曰：「天災流行，國家代有，救災恤鄰，道也。行道，有福。」丕鄭之子豹在秦，請伐晉。秦伯曰：「其君是惡，其民何罪？」秦于是乎輸粟于晉，自雍及絳相繼，命之曰「汎舟之役」。

* * *

