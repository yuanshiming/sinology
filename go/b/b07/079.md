

## 十三經

##### 左傳
　　　`僖公十六年`

* * *

【經】

十有六年春王正月戊申朔，隕石于宋五。是月，六鷁退飛，過宋都。

三月壬申，公子季友卒。

夏四月丙申，鄫季姬卒。

秋七月甲子，公孫茲卒。

冬十有二月，公會齊侯、宋公、陳侯、衛侯、鄭伯、許男、邢侯、曹伯于淮。

【傳】

十六年春，隕石于宋五，隕星也。六鷁退飛，過宋都，風也。周內史叔興聘于宋，宋襄公問焉，曰；「是何祥也？吉凶焉在？」對曰：「今茲魯多大喪，明年齊有亂，君將得諸侯而不終。」退而告人曰：「君失問。是陰陽之事，非吉凶所生也。吉凶由人，吾不敢逆君故也。」

夏，齊伐厲不克，救徐而還。

秋，狄侵晉，取狐、廚、受鐸，涉汾，及昆都，因晉敗也。

王以戎難告于齊，齊徵諸侯而戍周。

冬十一月乙卯，鄭殺子華。

十二月會于淮，謀鄶，且東略也。城鄫，役人病。有夜登丘而呼曰：「齊有亂。」不果城而還。

* * *

