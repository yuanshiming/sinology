

## 十三經

##### 左傳
　　　`僖公二十年`

* * *

【經】

二十年春，新作南門。

夏，郜子來朝。

五月乙巳，西宮災。

鄭人入滑。

秋，齊人、狄人盟于邢。

冬，楚人伐隨。

【傳】

二十年春，新作南門。書，不時也。凡啟塞，從時。

滑人叛鄭，而服於衛。夏，鄭公子士、洩堵寇，帥師入滑。

秋，齊、狄盟于邢，為邢謀衛難也。於是衛方病邢。

隨以漢東諸侯叛楚。冬，楚鬬穀於菟帥師伐隨，取成而還。君子曰：「隨之見伐，不量力也。量力而動，其過鮮矣。善敗由己，而由人乎哉？《詩》曰：『豈不夙夜，謂行多露。』」

宋襄公欲合諸侯，臧文仲聞之，曰：「以欲從人則可，以人從欲鮮濟。」

* * *

