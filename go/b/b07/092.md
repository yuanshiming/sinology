

## 十三經

##### 左傳
　　　`僖公二十九年`

* * *

【經】

二十有九年春，介葛廬來。

公至自圍許。

夏六月，會王人、晉人、宋人、齊人、陳人、蔡人、秦人盟于翟泉。

秋，大雨雹。

冬，介葛廬來。

【傳】

二十九年春，介葛廬來朝，舍于昌衍之上。公在會，饋之芻米，禮也。

夏，公會王子虎、晉狐偃、宋公孫固、齊國歸父、陳轅濤塗、秦小子憖，盟于翟泉，尋踐土之盟，且謀伐鄭也。卿不書，罪之也。在禮，卿不會公、侯，會伯、子、男可也。

秋，大雨雹，為災也。

冬，介葛廬來，以未見公，故復來朝，禮之，加燕好。介葛廬聞牛鳴，曰：「是生三犧，皆用之矣，其音云。」問之而信。

* * *

