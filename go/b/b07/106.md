

## 十三經

##### 左傳
　　　`文公十年`

* * *

【經】

十年春王三月辛卯，臧孫辰卒。

夏，秦伐晉。

楚殺其大夫宜申。

自正月不雨，至于秋七月。

及蘇子盟于女栗。

冬，狄侵宋。

楚子、蔡侯次于厥貉。

【傳】

十年春，晉人伐秦，取少梁。夏，秦伯伐晉，取北徵。

初，楚范巫矞似謂成王與子玉、子西曰：「三君皆將強死。」城濮之役，王思之，故使止子玉曰：「毋死！」不及。止子西，子西縊而縣絕，王使適至，遂止之，使為商公。沿漢泝江，將入郢。王在渚宮，下，見之。懼而辭曰：「臣免於死，又有讒言，謂臣將逃，臣歸死於司敗也。」王使為工尹，又與子家謀弒穆王。穆王聞之。五月，殺鬬宜申及仲歸。

秋七月，及蘇子盟于女栗，頃王立故也。

陳侯、鄭伯會楚子于息。冬，遂及蔡侯次于厥貉，將以伐宋。宋華御事曰：「楚欲弱我也。先為之弱乎，何必使誘我？我實不能，民何罪？」乃逆楚子，勞且聽命，遂道以田孟諸。宋公為右盂，鄭伯為左盂。期思公復遂為右司馬，子朱及文之無畏為左司馬，命夙駕載燧。宋公違命，無畏抶其僕以徇。或謂子舟曰：「國君不可戮也。」子舟曰：「當官而行，何彊之有？《詩》曰：『剛亦不吐，柔亦不茹。』『毋從詭隨，以謹罔極。』是亦非辟彊也，敢愛死以亂官乎！」

厥貉之會，麇子逃歸。

* * *

