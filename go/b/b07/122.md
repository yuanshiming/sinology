

## 十三經

##### 左傳
　　　`宣公八年`

* * *

【經】

八年春，公至自會。

夏六月，公子遂如齊，至黃乃復。

辛巳，有事于大廟，仲遂卒于垂。壬午，猶繹，萬入，去籥。

戊子，夫人贏氏薨。

晉師、白狄伐秦。

楚人滅舒蓼。

秋七月甲子，日有食之，既。

冬十月己丑，葬我小君敬贏，雨，不克葬。庚寅，日中而克葬。

城平陽。

楚師伐陳。

【傳】

八年春，白狄及晉平。夏，會晉伐秦。晉人獲秦諜，殺諸絳市，六日而蘇。

有事于大廟，襄仲卒而繹，非禮也。

楚為眾舒叛，故伐舒蓼，滅之。楚子疆之，及滑汭。盟吳、越而還。

晉胥克有蠱疾，郤缺為政。秋，廢胥克，使趙朔佐下軍。

冬，葬敬贏，旱，無麻，始用葛茀。雨，不克葬，禮也。禮，卜葬，先遠日，辟不懷也。

城平陽，書，時也。

陳及晉平。楚師伐陳，取成而還。

* * *

