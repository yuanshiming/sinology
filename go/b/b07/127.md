

## 十三經

##### 左傳
　　　`宣公十三年`

* * *

【經】

十有三年春，齊師伐莒。

夏，楚子伐宋。

秋，螽。

冬，晉殺其大夫先縠。

【傳】

十三年春，齊師伐莒，莒恃晉而不事齊故也。

夏，楚子伐宋，以其救蕭也。君子曰：「清丘之盟，唯宋可以免焉。」

秋，赤狄伐晉，及清，先縠召之也。

冬，晉人討邲之敗與清之師，歸罪於先縠而殺之，盡滅其族。君子曰：「惡之來也，己則取之，其先縠之謂乎！」

清丘之盟，晉以衛之救陳也，討焉。使人弗去，曰：「罪無所歸，將加而師。」孔達曰：「苟利社稷，請以我說，罪我之由。我則為政，而亢大國之討，將以誰任？我則死之。」

* * *

