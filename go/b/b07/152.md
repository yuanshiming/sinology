

## 十三經

##### 左傳
　　　`襄公二年`

* * *

【經】

二年春王正月，葬簡王。

鄭師伐宋。

夏五月庚寅，夫人姜氏薨。

六月庚辰，鄭伯睔卒。

晉師、宋師、衛甯殖侵鄭。

秋七月，仲孫蔑會晉荀罃、宋華元、衛孫林父、曹人、邾人于戚。

己丑，葬我小君齊姜。

叔孫豹如宋。

冬，仲孫蔑會晉荀罃、齊崔杼、宋華元、衛孫林父、曹人、邾人、滕人、薛人、小邾人于戚，遂城虎牢。

楚殺其大夫公子申。

【傳】

二年春，鄭師侵宋，楚令也。

齊侯伐萊，萊人使正輿子賂夙沙衛以索馬牛，皆百匹，齊師乃還。君子是以知齊靈公之為「靈」也。

夏，齊姜薨。初，穆姜使擇美檟，以自為櫬與頌琴，季文子取以葬。君子曰：「非禮也。禮無所逆，婦，養姑者也。虧姑以成婦，逆莫大焉。《詩》曰：『其惟哲人，告之話言，順德之行。』季孫于是為不哲矣。且姜氏，君之妣也。《詩》曰：『為酒為醴，烝畀祖妣，以洽百禮，降福孔偕。』」

齊侯使諸姜、宗婦來送葬，召萊子。萊子不會，故晏弱城東陽以偪之。

鄭成公疾，子駟請息肩于晉。公曰：「楚君以鄭故，親集矢于其目，非異人任，寡人也。若背之，是棄力與言，其誰暱我？免寡人，唯二三子。」

秋七月庚辰，鄭伯睔卒。于是子罕當國，子駟為政，子國為司馬。晉師侵鄭，諸大夫欲從晉。子駟曰：「官命未改。」

會于戚，謀鄭故也。孟獻子曰：「請城虎牢以偪鄭。」知武子曰：「善。鄫之會，吾子聞崔子之言，今不來矣。滕、薛、小邾之不至，皆齊故也。寡君之憂不唯鄭。罃將復于寡君而請于齊，得請而告，吾子之功也。若不得請，事將在齊。吾子之請，諸侯之福也，豈唯寡君賴之。」

穆叔聘于宋，通嗣君也。

冬，復會于戚，齊崔武子及滕、薛、小邾之大夫皆會，知武子之言故也。遂城虎牢，鄭人乃成。

楚公子申為右司馬，多受小國之賂，以偪子重、子辛，楚人殺之。故書曰「楚殺其大夫公子申」。

* * *

