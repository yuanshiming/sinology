

## 十三經

##### 左傳
　　　`襄公五年`

* * *

【經】

五年春，公至自晉。

夏，鄭伯使公子發來聘。

叔孫豹、鄫世子巫如晉。

仲孫蔑、衛孫林父子會吳于善道。

秋，大雩。

楚殺其大夫公子壬夫。

公會晉侯、宋公、陳侯、衛侯、鄭伯、曹伯、莒子、邾子、滕子、薛伯、齊世子光、吳人、鄫人于戚。

公至自會。

冬，戍陳。

楚公子貞帥師伐陳。公會晉侯、宋公、衛侯、鄭伯、曹伯、莒子、邾子、滕子、薛伯、齊世子光救陳。

十有二月，公至自救陳。

辛未，季孫行父卒。

【傳】

五年春，公至自晉。

王使王叔陳生愬戎于晉，晉人執之。士魴如京師，言王叔之貳于戎也。

夏，鄭子國來聘，通嗣君也。

穆叔覿鄫大子于晉，以成屬鄫。書曰「叔孫豹、鄫大子巫如晉」，言比諸魯大夫也。

吳子使壽越如晉，辭不會于雞澤之故，且請聽諸侯之好。晉人將為之合諸侯，使魯、衛先會吳，且告會期。故孟獻子、孫文子會吳于善道。

秋，大雩，旱也。

楚人討陳叛故，曰：「由令尹子辛實侵欲焉。」乃殺之。書曰：「楚殺其大夫公子壬夫。」貪也。君子謂：「楚共王于是不刑。《詩》曰：『周道挺挺，我心扃扃。講事不令，集人來定。』己則無信，而殺人以逞，不亦難乎？《夏書》曰：『成允成功。』」

九月丙午，盟于戚，會吳，且命戍陳也。穆叔以屬鄫為不利，使鄫大夫聽命于會。

楚子囊為令尹。范宣子曰：「我喪陳矣！楚人討貳而立子囊，必改行，而疾討陳。陳近于楚，民朝夕急，能無往乎？有陳非吾事也，無之而後可。」冬，諸侯戍陳。子囊伐陳。十一月甲午，會于城棣以救之。

季文子卒，大夫入斂，公在位。宰庀家器為葬備，無衣帛之妾，無食粟之馬，無藏金玉，無重器備。君子是以知季文子之忠于公室也。相三君矣，而無私積，可不謂忠乎？

* * *

