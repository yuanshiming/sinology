

## 十三經

##### 左傳
　　　`襄公十二年`

* * *

【經】

十有二年春王三月，莒人伐我東鄙，圍臺。季孫宿帥師救臺，遂入鄆。

夏，晉侯使士魴來聘。

秋九月，吳子乘卒。

冬，楚公子貞帥師侵宋。

公如晉。

【傳】

十二年春，莒人伐我東鄙，圍臺。季武子救臺，遂入鄆。取其鐘以為公盤。

夏，晉士魴來聘，且拜師。

秋，吳子壽夢卒，臨于周廟，禮也。凡諸侯之喪，異姓臨于外，同姓于宗廟，同宗于祖廟，同族于禰廟。是故魯為諸姬，臨于周廟；為邢、凡、蔣、茅、胙、祭，臨于周公之廟。

冬，楚子囊、秦庶長無地伐宋，師于楊梁，以報晉之取鄭也。

靈王求后于齊，齊侯問對于晏桓子。桓子對曰：「先王之禮辭有之，天子求后于諸侯，諸侯對曰：『夫婦所生若而人。妾婦之子若而人。』無女而有姊妹及姑姊妹，則曰：『先守某公之遺女若而人。』」齊侯許昏。王使陰里逆之。

公如晉，朝，且拜士魴之辱，禮也。

秦嬴歸于楚。楚司馬子庚聘于秦，為夫人寧，禮也。

* * *

