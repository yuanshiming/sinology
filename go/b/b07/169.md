

## 十三經

##### 左傳
　　　`襄公十九年`

* * *

【經】

十有九年春王正月，諸侯盟于祝柯。晉人執邾子。

公至自伐齊。

取邾田，自漷水。

季孫宿如晉。

葬曹成公。

夏，衛孫林父帥師伐齊。

秋七月辛卯，齊侯環卒。

晉士匄帥師侵齊，至穀，聞齊侯卒，乃還。

八月丙辰，仲孫蔑卒。

齊殺其大夫高厚。

鄭殺其大夫公子嘉。

冬，葬齊靈公。

城西郛。

叔孫豹會晉士匄于柯。

城武城。

【傳】

十九年春，諸侯還自沂上，盟于督揚，曰：「大毋侵小。」執邾悼公，以其伐我故。遂次于泗上，疆我田。取邾田，自漷水歸之于我。晉侯先歸。公享晉六卿于蒲圃，賜之三命之服，軍尉、司馬、司空、輿尉、候奄皆受一命之服，賄荀偃束錦加璧、乘馬，先吳壽夢之鼎。荀偃癉疽，生瘍于頭。濟河，及著雍，病，目出。大夫先歸者皆反。士匄請見，弗內。請後，曰：「鄭甥可。」二月甲寅，卒，而視不可含。宣子盥而撫之曰：「事吳敢不如事主。」猶視。欒懷子曰：「其為未卒事于齊故也乎？」乃復撫之曰：「主苟終，所不嗣事于齊者，有如河！」乃瞑，受含。宣子出，曰：「吾淺之為丈夫也！」

季武子如晉拜師，晉侯享之。范宣子為政，賦《黍苗》。季武子興，再拜稽首曰：「小國之仰大國也，如百穀之仰膏雨焉。若常膏之，其天下輯睦，豈唯敝邑。」賦《六月》。

季武子以所得于齊之兵，作林鐘而銘魯功焉。臧武仲謂季孫曰：「非禮也。夫銘，天子令德，諸侯言時計功，大夫稱伐。今稱伐，則下等也。計功，則借人也。言時，則妨民多矣，何以為銘？且夫大伐小，取其所得，以作彝器，銘其功烈，以示子孫，昭明德而懲無禮也。今將借人之力以救其死，若之何銘之？小國幸于大國，而昭所獲焉以怒之，亡之道也。」

晉欒魴帥師從衛孫文子伐齊。

齊侯娶于魯，曰顏懿姬，無子。其姪鬷聲姬生光，以為大子。諸子仲子、戎子，戎子嬖。仲子生牙，屬諸戎子。戎子請以為大子，許之。仲子曰：「不可。廢常不祥，間諸侯，難。光之立也，列于諸侯矣。今無故而廢之，是專黜諸侯，而以難犯不祥也。君必悔之。」公曰：「在我而已。」遂東大子光，使高厚傅牙，以為大子，夙沙衛為少傅。齊侯疾，崔杼微逆光，疾病而立之。光殺戎子，尸諸朝，非禮也。婦人無刑，雖有刑，不在朝市。夏五月壬辰晦，齊靈公卒，莊公即位。執公子牙于句瀆之丘。以夙沙衛易己，衛奔高唐以叛。

晉士匄侵齊，及穀，聞喪而還，禮也。

于四月丁未，鄭公孫蠆卒，赴于晉大夫。范宣子言于晉侯，以其善于伐秦也。六月，晉侯請于王，王追賜之大路，使以行，禮也。

秋八月，齊崔杼殺高厚于灑藍，而兼其室。書曰「齊殺其大夫」，從君于昏也。

鄭子孔之為政也專，國人患之，乃討西宮之難與純門之師。子孔當罪，以其甲及子革、子良氏之甲守。甲辰，子展、子西率國人伐之，殺子孔而分其室。書曰「鄭殺其大夫」，專也。

子然、子孔，宋子之子也；士子孔，圭媯之子也。圭媯之班，亞宋子，而相親也；二子孔亦相親也。僖之四年，子然卒。簡之元年，士子孔卒。司徒孔實相子革、子良之室，三室如一，故及于難。子革、子良出奔楚，子革為右尹。鄭人使子展當國，子西聽政，立子產為卿。

齊慶封圍高唐，弗克。冬十一月，齊侯圍之，見衛在城上，號之，乃下。問守備焉，以無備告，揖之乃登。聞師將傅，食高唐人。殖綽、工僂會夜縋納師，醢衛于軍。

城西郛，懼齊也。

齊及晉平，盟于大隧。故穆叔會范宣子于柯。穆叔見叔向，賦《載馳》之四章。叔向曰：「肸敢不承命。」穆叔歸曰：「齊猶未也，不可以不懼。」乃城武城。

衛石共子卒，悼子不哀。孔成子曰：「是謂蹷其本，必不有其宗。」

* * *

