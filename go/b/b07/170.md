

## 十三經

##### 左傳
　　　`襄公二十年`

* * *

【經】

二十年春王正月辛亥，仲孫速會莒人盟于向。

夏六月庚申，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子盟于澶淵。

秋，公至自會。

仲孫速帥師伐邾。

蔡殺其大夫公子燮，蔡公子履出奔楚。

陳侯之弟黃出奔楚。

叔老如齊。

冬十月丙辰朔，日有食之。

季孫宿如宋。

【傳】

二十年春，及莒平。孟莊子會莒人盟于向，督揚之盟故也。

夏，盟于澶淵，齊成故也。

邾人驟至，以諸侯之事弗能報也。秋，孟莊子伐邾以報之。

蔡公子燮欲以蔡之晉，蔡人殺之。公子履，其母弟也，故出奔楚。

陳慶虎、慶寅畏公子黃之偪，愬諸楚曰：「與蔡司馬同謀。」楚人以為討，公子黃出奔楚。

初，蔡文侯欲事晉，曰：「先君與于踐士之盟，晉不可棄，且兄弟也。」畏楚，不能行而卒。楚人使蔡無常，公子燮求從先君以利蔡，不能而死。書曰「蔡殺其大夫公子燮」，言不與民同欲也；「陳侯之弟黃出奔楚」，言非其罪也。公子黃將出奔，呼于國曰：「慶氏無道，求專陳國，暴蔑其君，而去其親，五年不滅，是無天也。」

齊子初聘于齊，禮也。

冬，季武子如宋，報向戌之聘也。褚師段逆之以受享，賦《常棣》之七章以卒。宋人重賄之。歸，復命，公享之。賦《魚麗》之卒章。公賦《南山有臺》。武子去所曰：「臣不堪也。」

衛甯惠子疾，召悼子曰：「吾得罪于君，悔而無及也。名藏在諸侯之策，曰：『孫林父、甯殖出其君。』君入，則掩之。若能掩之，則吾子也。若不能，猶有鬼神，吾有餒而已，不來食矣。」悼子許諾，惠子遂卒。

* * *

