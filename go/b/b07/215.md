

## 十三經

##### 左傳
　　　`定公二年`

* * *

【經】

二年春王正月。

夏五月壬辰，雉門及兩觀災。

秋，楚人伐吳。

冬十月，新作雉門及兩觀。

【傳】

二年夏四月辛酉，鞏氏之群子弟賊簡公。

桐叛楚。吳子使舒鳩氏誘楚人，曰：「以師臨我，我伐桐，為我使之無忌。」秋，楚囊瓦伐吳，師于豫章。吳人見舟于豫章，而潛師于巢。冬十月，吳軍楚師于豫章，敗之。遂圍巢，克之，獲楚公子繁。

邾莊公與夷射姑飲酒，私出。閽乞肉焉，奪之杖以敲之。

* * *

