

## 十三經

##### 左傳
　　　`定公七年`

* * *

【經】

七年春王正月。

夏四月。

秋，齊侯、鄭伯盟于鹹。

齊人執衛行人北宮結以侵衛。

齊侯、衛侯盟于沙。

大雩。

齊國夏帥師伐我西鄙。

九月，大雩。

冬十月。

【傳】

七年春二月，周儋翩入于儀栗以叛。

齊人歸鄆、陽關，陽虎居之以為政。

夏四月，單武公、劉桓公敗尹氏于窮谷。

秋，齊侯、鄭伯盟于鹹，徵會于衛。衛侯欲叛晉，諸大夫不可。使北宮結如齊，而私於齊侯曰：「執結以侵我。」齊侯從之，乃盟于瑣。

齊國夏伐我。陽虎御季桓子，公斂處父御孟懿子，將宵軍齊師。齊師聞之，墮，伏而待之。處父曰：「虎不圖禍，而必死。」苫夷曰：「虎陷二子於難，不待有司，余必殺女。」虎懼，乃還，不敗。

冬十一月戊午，單子、劉子逆王于慶氏。晉籍秦送王。己巳，王入于王城，館于公族黨氏，而後朝于莊宮。

* * *

