

## 十三經

##### 左傳
　　　`定公十二年`

* * *

【經】

十有二年春，薛伯定卒。

夏，葬薛襄公。

叔孫州仇帥師墮郈。

衛公孟彄帥師伐曹。

季孫斯、仲孫何忌帥師墮費。

秋，大雩。

冬十月癸亥，公會齊侯盟于黃。

十有一月丙寅朔，日有食之。

公至自黃。

十有二月，公圍成。

公至自圍成。

【傳】

十二年夏，衛公孟彄伐曹，克郊。還，滑羅殿。未出，不退於列。其御曰：「殿而在列，其為無勇乎？」羅曰：「與其素厲，寧為無勇。」

仲由為季氏宰，將墮三都，於是叔孫氏墮郈。季氏將墮費，公山不狃、叔孫輒帥費人以襲魯。公與三子入于季氏之宮，登武子之臺。費人攻之，弗克。入及公側，仲尼命申句須、樂頎下，伐之，費人北。國人追之，敗諸姑蔑。二子奔齊，遂墮費。

將墮成，公斂處父謂孟孫：「墮成，齊人必至于北門。且成，孟氏之保障也。無成，是無孟氏也。子偽不知，我將不墜。」

冬十二月，公圍成，弗克。

* * *

