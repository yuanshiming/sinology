

## 十三經

##### 公羊傳
　　　`隱公二年`

* * *

一、二年，春，公會戎于潛。

二、夏，五月，莒人入向。

入者何？得而不居也。

三、無駭帥師入極。

無駭者何？展無駭也。何以不氏？貶。曷為貶？疾始滅也。始滅昉於此乎？前此矣。前此則曷為始乎此？託始焉爾。曷為託始焉爾？春秋之始也。此滅也，其言入何？內大惡，諱也。

四、秋，八月庚辰，公及戎盟于唐。

五、九月，紀履緰來逆女。

紀履緰者何？紀大夫也。何以不稱使？婚禮不稱主人。然則曷稱？稱諸父兄師友。宋公使公孫壽來納幣，則其稱主人何？辭窮也。辭窮者何？無母也。然則紀有母乎？曰有。有則何以不稱母？母不通也。外逆女不書，此何以書？譏。何譏爾？譏始不親迎也。始不親迎昉於此乎？前此矣。前此則曷為始乎此？託始焉爾。曷為託始焉爾？春秋之始也。女曷為或稱女，或稱婦，或稱夫人？女在其國稱女，在塗稱婦，入國稱夫人。

六、冬，十月，伯姬歸于紀。

伯姬者何？內女也。其言歸何？婦人謂嫁曰歸。

七、紀子帛、莒子盟于密。

紀子伯者何？無聞焉爾。

八、十有二月乙卯，夫人子氏薨。

夫人子氏者何？隱公之母也。何以不書葬？成公意也。何成乎公之意？子將不終為君，故母亦不終為夫人也。

九、鄭人伐衞。

* * *

