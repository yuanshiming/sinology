

## 十三經

##### 公羊傳
　　　`隱公六年`

* * *

一、六年，春，鄭人來輸平。

輸平者何？輸平猶墮成也。何言乎墮成？敗其成也。曰「吾成敗矣」。吾與鄭人末有成也。吾與鄭人則曷為末有成？狐壤之戰，隱公獲焉。然則何以不言戰？諱獲也。

二、夏，五月辛酉，公會齊侯盟于艾。

三、秋，七月。

此無事，何以書？春秋雖無事，首時過則書。首時過則何以書？春秋編年，四時具，然後為年。

四、冬，宋人取長葛。

外取邑不書，此何以書？久也。

* * *

