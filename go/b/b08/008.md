

## 十三經

##### 公羊傳
　　　`隱公八年`

* * *

一、八年，春，宋公、衞侯遇于垂。

二、三月，鄭伯使宛來歸邴。庚寅，我入邴。

宛者何？鄭之微者也。邴者何？鄭湯沐之邑也。天子有事于泰山，諸侯皆從。泰山之下，諸侯皆有湯沐之邑焉。其言入何？難也。其日何？難也。其言我何？言我者非獨我也，齊亦欲之。

三、夏，六月己亥，蔡侯考父卒。

四、辛亥，宿男卒。

五、秋，七月庚午，宋公、齊侯、衞侯盟于瓦屋。

六、八月，葬蔡宣公。

卒何以名而葬不名？卒從正，而葬從主人。卒何以日而葬不日？卒赴，而葬不告。

七、九月辛卯，公及莒人盟于包來。

公曷為與微者盟？稱人則從不疑也。

八、螟。

九、冬，十有二月，無駭卒。

此展無駭也，何以不氏？疾始滅也，故終其身不氏。

* * *

