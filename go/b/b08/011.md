

## 十三經

##### 公羊傳
　　　`隱公十一年`

* * *

一、十有一年，春，滕侯、薛侯來朝。

其言朝何？諸侯來曰朝，大夫來曰聘。其兼言之何？微國也。

二、夏，五月，公會鄭伯于祁黎。

三、秋，七月壬午，公及齊侯、鄭伯入許。

四、冬，十有一月壬辰，公薨。

何以不書葬？隱之也。何隱爾？弒也。弒則何以不書葬？春秋君弒，賊不討，不書葬，以為無臣子也。子沈子曰：「君弒，臣不討賊，非臣也。子不復讎，非子也。」葬，生者之事也。春秋君弒，賊不討，不書葬，以為不繫乎臣子也。公薨何以不地？不忍言也。隱何以無正月？隱將讓乎桓，故不有其正月也。

* * *

