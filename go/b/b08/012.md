

## 十三經

##### 公羊傳
　　　`桓公元年`

* * *

一、元年，春，王正月，公即位。

繼弒君不言即位。此其言即位何？如其意也。

二、三月，公會鄭伯于垂。

三、鄭伯以璧假許田。

其言以璧假之何？易之也。易之則其言假之何？為恭也。曷為為恭？有天子存，則諸侯不得專地也。許田者何？魯朝宿之邑也。諸侯時朝乎天子，天子之郊，諸侯皆有朝宿之邑焉。此魯朝宿之邑也，則曷為謂之許田？諱取周田也。諱取周田則曷為謂之許田？繫之許也。曷為繫之許？近許也。此邑也，其稱田何？田多邑少稱田，邑多田少稱邑。

四、夏，四月丁未，公及鄭伯盟于越。

五、秋，大水。

何以書？記災也。

六、冬，十月。

* * *

