

## 十三經

##### 公羊傳
　　　`桓公五年`

* * *

一、五年，春正月甲戌己丑，陳侯鮑卒。

曷為以二日？卒之怴也。甲戌之日亡，己丑之日死而得，君子疑焉，故以二日卒之也。

二、夏，齊侯、鄭伯如紀。

外相如不書，此何以書？離不言會也。

三、天王使仍叔之子來聘。

仍叔之子者何？天子之大夫也。其稱仍叔之子何？譏。何譏爾？譏父老子代從政也。

四、葬陳桓公。

五、城祝丘。

六、秋，蔡人、衞人、陳人從王伐鄭。

其言從王伐鄭何？正也。

七、大雩。

大雩者何？旱祭也。然則何以不言旱？言雩則旱見；言旱則雩不見。何以書？記災也。

八、𧑄。

何以書？記災也。

九、冬，州公如曹。

外相如不書，此何以書？過我也。

* * *

