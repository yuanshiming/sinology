

## 十三經

##### 公羊傳
　　　`桓公十年`

* * *

一、十年，春王正月，庚申，曹伯終生卒。

二、夏，五月，葬曹桓公。

三、秋，公會衞侯于桃丘，弗遇。

會者何？期辭也。其言弗遇何？公不見要也。

四、冬，十有二月丙午，齊侯、衞侯、鄭伯來戰于郎。

郎者何？吾近邑也。吾近邑則其言來戰于郎何？近也。惡乎近？近乎圍也。此偏戰也，何以不言師敗績？內不言戰，言戰乃敗矣。

* * *

