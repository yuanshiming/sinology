

## 十三經

##### 公羊傳
　　　`桓公十三年`

* * *

一、十有三年，春二月，公會紀侯、鄭伯。己巳，及齊侯、宋公、衞侯、燕人戰，齊師、宋師、衞師、燕師敗績。

曷為後日？恃外也。其恃外奈何？得紀侯、鄭伯，然後能為日也。內不言戰，此其言戰何？從外也。曷為從外？恃外故從外也。何以不地？近也。惡乎近？近乎圍。郎亦近矣，郎何以地？郎猶可以地也。

二、三月，葬衞宣公。

三、夏，大水。

四、秋七月。

五、冬十月。

* * *

