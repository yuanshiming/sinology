

## 十三經

##### 公羊傳
　　　`桓公十四年`

* * *

一、十有四年，春正月，公會鄭伯于曹。

二、無冰。

何以書？記異也。

三、夏五。鄭伯使其弟語來盟。

夏五者何？無聞焉爾。

四、秋八月壬申，御廩災。

御廩者何？粢盛委之所藏也。御廩災，何以書？記災也。

五、乙亥甞。

常事不書，此何以書？譏。何譏爾？譏甞也。曰：「猶甞乎？」御廩災不如勿甞而已矣！

六、冬十有二月丁巳，齊侯祿父卒。

七、宋人以齊人、衞人、蔡人、陳人伐鄭。

以者何？行其意也。

* * *

