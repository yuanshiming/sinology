

## 十三經

##### 公羊傳
　　　`桓公十八年`

* * *

一、十有八年，春王正月，公會齊侯于濼。公與夫人姜氏遂如齊。

公何以不言及夫人？夫人外也。夫人外者何？內辭也，其實夫人外公也。

二、夏四月丙子，公薨于齊。丁酉，公之喪至自齊。

三、秋七月。

四、冬，十有二月己丑，葬我君桓公。

賊未討，何以書葬？讎在外也。讎在外則何以書葬？君子辭也。

* * *

