

## 十三經

##### 公羊傳
　　　`莊公三年`

* * *

一、三年，春王正月，溺會齊師伐衞。

溺者何？吾大夫之未命者也。

二、夏四月，葬宋莊公。

三、五月，葬桓王。

此未有言崩者，何以書葬？蓋改葬也。

四、秋，紀季以酅入于齊。

紀季者何？紀侯之弟也。何以不名？賢也。何賢乎紀季？服罪也。其服罪奈何？魯子曰：「請後五廟以存姑姊妹。」

五、冬，公次于郎。

其言公次于郎何？刺欲救紀而後不能也。

* * *

