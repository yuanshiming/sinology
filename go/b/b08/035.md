

## 十三經

##### 公羊傳
　　　`莊公六年`

* * *

一、六年，春王三月，王人子突救衞。

王人者何？微者也。子突者何？貴也。貴則其稱人何？繫諸人也。曷為繫諸人？王人耳。

二、夏六月，衞侯朔入于衞。

衞侯朔何以名？絕。曷為絕之？犯命也。其言入何？篡辭也。

三、秋，公至自伐衞。

曷為或言致會？或言致伐？得意致會，不得意致伐。衞侯朔入于衞，何以致伐？不敢勝天子也。

四、螟。

五、冬，齊人來歸衞寶。

此衞寶也，則齊人曷為來歸之？衞人歸之也。衞人歸之，則其稱齊人何？讓乎我也。其讓乎我奈何？齊侯曰：「此非寡人之力，魯侯之力也。」

* * *

