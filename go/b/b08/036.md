

## 十三經

##### 公羊傳
　　　`莊公七年`

* * *

一、七年，春，夫人姜氏會齊侯于防。

二、夏四月辛卯夜，恒星不見，夜中星霣如雨。

恒星者何？列星也。列星不見，則何以知？夜之中星反也。如雨者何？如雨者非雨也。非雨則曷為謂之如雨？不修春秋曰：「雨星不及地尺而復。」君子修之曰：「星霣如雨。」何以書？記異也。

三、秋，大水。

四、無麥、苗。

無苗，則曷為先言無麥，而後言無苗？一災不書，待無麥然後書無苗。何以書？記災也。

五、冬，夫人姜氏會齊侯于穀。

* * *

