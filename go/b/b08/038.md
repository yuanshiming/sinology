

## 十三經

##### 公羊傳
　　　`莊公九年`

* * *

一、九年，春，齊人殺無知。

二、公及齊大夫盟于暨。

公曷為與大夫盟？齊無君也。然則何以不名？其諱與大夫盟也，使若眾然。

三、夏，公伐齊納糾。齊小白入于齊。

納者何？入辭也。其言伐之何？伐而言納者，猶不能納也。糾者何？公子糾也。何以不稱公子？君前臣名也。齊小白入于齊。曷為以國氏？當國也。其言入何？篡辭也。

四、秋，七月丁酉，葬齊襄公。

五、八月庚申，及齊師戰于乾時，我師敗績。

內不言敗，此其言敗何？伐敗也。曷為伐敗？復讎也。此復讎乎大國，曷為使微者？公也。公則曷為不言公？不與公復讎也。曷為不與公復讎？復讎者在下也。

六、九月，齊人取子糾殺之。

其取之何？內辭也；脅我，使我殺之也。其稱子糾何？貴也。其貴奈何？宜為君者也。

七、冬，浚洙。

洙者何？水也。浚之者何？深之也。曷為深之？畏齊也。曷為畏齊也？辭殺子糾也。

* * *

