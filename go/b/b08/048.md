

## 十三經

##### 公羊傳
　　　`莊公十九年`

* * *

一、十有九年，春，王正月。

二、夏四月。

三、秋，公子結媵陳人之婦于鄄，遂及齊侯、宋公盟。

媵者何？諸侯娶一國，則貳國往媵之，以姪娣從。姪者何？兄之子也。娣者何？女弟也。諸侯壹聘九女，諸侯不再娶。媵不書，此何以書？為其有遂事書。大夫無遂事，此其言遂何？聘禮，大夫受命不受辭，出竟有可以安社稷利國家者，則專之可也。

四、夫人姜氏如莒。

五、冬，齊人、宋人、陳人伐我西鄙。

* * *

