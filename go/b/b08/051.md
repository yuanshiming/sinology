

## 十三經

##### 公羊傳
　　　`莊公二十二年`

* * *

一、二十有二年，春王正月，肆大省。

肆者何？跌也。大省者何？災省也。肆大省何以書？譏。何譏爾？譏始忌省也。

二、癸丑，葬我小君文姜。

文姜者何？莊公之母也。

三、陳人殺其公子禦寇

四、秋七月丙申，及齊高傒盟于防。

齊高傒者何？貴大夫也。曷為就吾微者而盟？公也。公則曷為不言公？諱與大夫盟也。

五、冬，公如齊納幣。

納幣不書，此何以書？譏。何譏爾？親納幣，非禮也。

* * *

