

## 十三經

##### 公羊傳
　　　`莊公二十三年`

* * *

一、二十有三年，春，公至自齊。

桓公之盟不日，其會不致，信之也。此之桓國何以致？危之也。何危爾？公一陳佗也。

二、祭叔來聘。

三、夏，公如齊觀社。公至自齊。

何以書？譏。何譏爾？諸侯越竟觀社，非禮也。

四、荊人來聘。

荊人何以稱人？始能聘也。

五、公及齊侯遇於穀。

六、蕭叔朝公。

其言朝公何？公在外也。

七、秋，丹桓宮楹。

何以書？譏。何譏爾？丹桓宮楹，非禮也。

八、冬，十有一月，曹伯射姑卒。

九、十有二月甲寅，公會齊侯盟于扈。

桓之盟不日，此何以日？危之也。何危爾？我貳也。魯子曰：「我貳者，非彼然，我然也。」

* * *

