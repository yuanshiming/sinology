

## 十三經

##### 公羊傳
　　　`莊公二十五年`

* * *

一、二十有五年，春，陳侯使女叔來聘。

二、夏五月癸丑，衞侯朔卒。

三、六月辛未朔，日有食之，鼓用牲于社。

日食則曷為鼓用牲于社？求乎陰之道也，以朱絲營社，或曰脅之，或曰為闇，恐人犯之，故營之。

四、伯姬歸于𣏌。

五、秋，大水，鼓用牲于社于門。

其言于社于門何？于社，禮也；于門，非禮也。

六、冬，公子友如陳。

* * *

