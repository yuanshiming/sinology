

## 十三經

##### 公羊傳
　　　`閔公元年`

* * *

一、元年，春王正月。

公何以不言即位？繼弒君不言即位。孰繼？繼子般也。孰弒子般？慶父也。殺公子牙，今將爾，季子不免。慶父弒君，何以不誅？將而不免遏惡也。既而不可及，因獄有所歸，不探其情而誅焉，親親之道也。惡乎歸獄？歸獄僕人鄧扈樂。曷為歸獄僕人鄧扈樂？莊公存之時，樂曾淫于宮中，子般執而鞭之。莊公死，慶父謂樂曰：「般之辱爾，國人莫不知，盍弒之矣？」使弒子般。然後誅鄧扈樂而歸獄焉，季子至而不變也。

二、齊人救邢。

三、夏六月辛酉，葬我君莊公。

四、秋，八月，公及齊侯盟于洛姑。

五、季子來歸。

其稱季子何？賢也。其言來歸何？喜之也。

六、冬，齊仲孫來。

齊仲孫者何？公子慶父也。公子慶父則曷為謂之齊仲孫？繫之齊也。曷為繫之齊？外之也。曷為外之？春秋為尊者諱，為親者諱，為賢者諱。子女子曰：「以春秋為春秋，齊無仲孫，其諸吾仲孫與？」

* * *

