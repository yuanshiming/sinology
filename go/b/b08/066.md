

## 十三經

##### 公羊傳
　　　`僖公三年`

* * *

一、三年，春王正月，不雨。

二、夏四月，不雨。

何以書？記異也。

三、徐人取舒。

其言取之何？易也。

四、六月雨。

其言六月雨何？上雨而不甚也。

五、秋，齊侯、宋公、江人、黃人會于陽穀。

此大會也，曷為末言爾？桓公曰：「無障谷，無貯粟，無易樹子，無以妾為妻。」

六、冬，公子友如齊莅盟。

莅盟者何？往盟乎彼也。其言來盟者何？來盟于我也。

七、楚人伐鄭。

* * *

