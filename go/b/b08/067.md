

## 十三經

##### 公羊傳
　　　`僖公四年`

* * *

一、四年，春王正月，公會齊侯、宋公、陳侯、衞侯、鄭伯、許男、曹伯侵蔡，蔡潰。遂伐楚，次于陘。

潰者何？下叛上也。國曰潰，邑曰叛。其言次于陘何？有俟也。孰俟？俟屈完也。

二、夏，許男新臣卒。

三、楚屈完來盟于師，盟于召陵。

屈完者何？楚大夫也。何以不稱使？尊屈完也。曷為尊屈完？以當桓公也。其言盟于師、盟于召陵何？師在召陵也。師在召陵，則曷為再言盟？喜服楚也。何言乎喜服楚？楚有王者則後服，無王者則先叛。夷狄也，而亟病中國，南夷與北狄交。中國不絕若綫，桓公救中國，而攘夷狄，卒怗荊，以此為王者之事也。其言來何？與桓為主也。前此者有事矣，後此者有事矣，則曷為獨於此焉？與桓公為主，序績也。

四、齊人執陳袁濤塗。

濤塗之罪何？辟軍之道也。其辟軍之道奈何？濤塗謂桓公曰：「君既服南夷矣，何不還師濱海而東，服東夷且歸。」桓公曰：「諾。」於是還師濱海而東，大陷于沛澤之中。顧而執濤塗。執者曷為或稱侯？或稱人？稱侯而執者，伯討也。稱人而執者，非伯討也。此執有罪，何以不得為伯討？古者周公東征則西國怨，西征則東國怨。桓公假塗于陳而伐楚，則陳人不欲其反由己者，師不正故也。不修其師而執濤塗，古人之討，則不然也。

五、秋，及江人、黃人伐陳。

六、八月，公至自伐楚。

楚已服矣，何以致伐楚？叛盟也。

七、葬許繆公。

八、冬十有二月，公孫慈帥師會齊人、宋人、衞人、鄭人、許人、曹人侵陳。

* * *

