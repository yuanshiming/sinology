

## 十三經

##### 公羊傳
　　　`僖公五年`

* * *

一、五年，春，晉侯殺其世子申生。

曷為直稱晉侯以殺？殺世子母弟，直稱君者，甚之也。

二、𣏌伯姬來朝其子。

其言來朝其子何？內辭也，與其子俱來朝也。

三、夏，公孫慈如牟。

四、公及齊侯、宋公、陳侯、衞侯、鄭伯、許男、曹伯會王世子于首戴。

曷為殊會王世子？世子貴也。世子，猶世世子也。

五、秋八月，諸侯盟于首戴。鄭伯逃歸不盟。

諸侯何以不序？一事而再見者，前目而後凡也。鄭伯逃歸不盟。其言逃歸不盟者何？不可使盟也。不可使盟，則其言逃歸何？魯子曰：「蓋不以寡犯眾也。」

六、楚子滅弦，弦子奔黃。

七、九月戊申朔，日有食之。

八、冬，晉人執虞公。

虞已滅矣，其言執之何？不與滅也。曷為不與滅？滅者亡國之善辭也。滅者，上下之同力者也。

* * *

