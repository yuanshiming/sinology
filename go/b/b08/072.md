

## 十三經

##### 公羊傳
　　　`僖公九年`

* * *

一、九年，春王三月丁丑，宋公禦說卒。

何以不書葬？為襄公諱也。

二、夏，公會宰周公、齊侯、宋子、衞侯、鄭伯、許男、曹伯于葵丘。

宰周公者何？天子之為政者也。

三、秋七月乙酉，伯姬卒。

此未適人，何以卒？許嫁矣。婦人許嫁，字而笄之，死則以成人之喪治之。

四、九月戊辰，諸侯盟于葵丘。

桓之盟不日，此何以日？危之也。何危爾？貫澤之會，桓公有憂中國之心，不召而至者江人、黃人也。葵丘之會，桓公震而矜之，叛者九國。震之者何？猶曰振振然。矜之者何？猶曰莫若我也。

五、甲戌，晉侯詭諸卒。

六、冬，晉里克弒其君之子奚齊。

此未踰年之君，其言弒其君之子奚齊何？殺未踰年君之號也。

* * *

