

## 十三經

##### 公羊傳
　　　`僖公十五年`

* * *

一、十有五年，春王正月，公如齊。

二、楚人伐徐。

三、三月，公會齊侯、宋公、陳侯、衞侯、鄭伯、許男、曹伯盟于牡丘，遂次于匡。

四、公孫敖率師及諸侯之大夫救徐。

五、夏五月，日有食之。

六、秋七月，齊師、曹師伐厲。

七、八月𧑄。

八、九月，公至自會。

桓公之會不致，此何以致？久也。

九、季姬歸于鄫。

十、己卯晦，震夷伯之廟。

晦者何？冥也。震之者何？雷電擊夷伯之廟者也。夷伯者，曷為者也？季氏之孚也。季氏之孚則微者，其稱夷伯何？大之也。曷為大之？天戒之，故大之也。何以書？記異也。

十一、冬，宋人伐曹。

十二、楚人敗徐于婁林。

十三、十有一月壬戌，晉侯及秦伯戰于韓，獲晉侯。

此偏戰也，何以不言師敗績？君獲，不言師敗績也。

* * *

