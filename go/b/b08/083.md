

## 十三經

##### 公羊傳
　　　`僖公二十年`

* * *

一、二十年，春，新作南門。

何以書？譏。何譏爾？門有古常也。

二、夏，郜子來朝。

郜子者何？失地之君也。何以不名？兄弟辭也。

三、五月乙巳，西宮災。

西宮者何？小寢也。小寢則曷為謂之西宮？有西宮則有東宮矣。魯子曰：「以有西宮，亦知諸侯之有三宮也。」西宮災何以書？記異也。

四、鄭人入滑。

五、秋，齊人、狄人盟于邢。

六、冬，楚人伐隨。

* * *

