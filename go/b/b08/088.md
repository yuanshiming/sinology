

## 十三經

##### 公羊傳
　　　`僖公二十五年`

* * *

一、二十有五年，春王正月丙午，衞侯燬滅邢。

衞侯燬，何以名？絕。曷為絕之？滅同姓也。

二、夏四月癸酉，衞侯毀卒。

三、宋蕩伯姬來逆婦。

宋蕩伯姬者何？蕩氏之母也。其言來逆婦何？兄弟辭也。其稱婦何？有姑之辭也。

四、宋殺其大夫。

何以不名？宋三世無大夫，三世內娶也。

五、秋，楚人圍陳，納頓子于頓。

何以不言遂？兩之也。

六、葬衞文公。

七、冬十有二月癸亥，公會衞子、莒慶，盟于洮。

* * *

