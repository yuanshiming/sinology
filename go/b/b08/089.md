

## 十三經

##### 公羊傳
　　　`僖公二十六年`

* * *

一、二十有六年，春王正月己未，公會莒子、衞甯遬，盟于向。

二、齊人侵我西鄙。公追齊師至雟，弗及。

其言至雟弗及何？侈也。

三、夏，齊人伐我北鄙。

四、衞人伐齊。

五、公子遂如楚乞師。

乞師者何？卑辭也。曷為以外內同若辭？重師也。曷為重師？師出不正反，戰不正勝也。

六、秋，楚人滅隗，以隗子歸。

七、冬，楚人伐宋，圍緡。

邑不言圍，此其言圍何？刺道用師也。

八、公以楚師伐齊，取穀。公至自伐齊。

此已取穀矣，何以致伐？未得乎取穀也。曷為未得乎取穀？曰：「患之起，必自此始也。」

* * *

