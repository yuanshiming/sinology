

## 十三經

##### 公羊傳
　　　`僖公二十八年`

* * *

一、二十有八年，春，晉侯侵曹，晉侯伐衞。

曷為再言晉侯？非兩之也。然則何以不言遂？未侵曹也。未侵曹則其言侵曹何？致其意也。其意侵曹。則曷為伐衞？晉侯將侵曹，假塗于衞，衞曰不可得，則固將伐之也。

二、公子買戍衞，不卒戍刺之。

不卒戍者何？不卒戍者，內辭也，不可使往也。不可使往則其言戍衞何？遂公意也。刺之者何？殺之也。殺之則曷為謂之刺之？內諱殺大夫，謂之刺之也。

三、楚人救衞。

四、三月丙午，晉侯入曹，執曹伯、畀宋人。

畀者何？與也。其言畀宋人何？與使聽之也。曹伯之罪何？甚惡也。其甚惡奈何？不可以一罪言也。

五、夏四月己巳，晉侯、齊師、宋師、秦師及楚人戰于城濮，楚師敗績。

此大戰也，曷為使微者？子玉得臣也。子玉得臣則其稱人何？貶。曷為貶？大夫不敵君也。

六、楚殺其大夫得臣。

七、衞侯出奔楚。

八、五月癸丑，公會晉侯、齊侯、宋公、蔡侯、鄭伯、衞子、莒子，盟于踐土。陳侯如會。

其言如會何？後會也。

九、公朝于王所。

曷為不言公如京師？天子在是也。天子在是，則曷為不言天子在是？不與致天子也。

十、六月，衞侯鄭自楚復歸于衞。

十一、衞元咺出奔晉。

十二、陳侯款卒。

十三、秋，𣏌伯姬來。

十四、公子遂如齊。

十五、冬，公會晉侯、齊侯、宋公、蔡侯、鄭伯、陳子、莒子、邾婁子、秦人于溫。

十六、天王狩于河陽。

狩不書，此何以書？不與再致天子也。魯子曰：「溫近而踐土遠也。」

十七、壬申，公朝于王所。

其日何？錄乎內也。

十八、晉人執衞侯歸之于京師。

歸之于者何？歸于者何？歸之于者罪已定矣，歸于者罪未定也。罪未定，則何以得為伯討？歸之于者，執之于天子之側者也，罪定不定，已可知矣。歸于者，非執之于天子之側者也，罪定不定，未可知也。衞侯之罪何？殺叔武也。何以不書？為叔武諱也。春秋為賢者諱。何賢乎叔武？讓國也。其讓國奈何？文公逐衞侯而立叔武，叔武辭立而他人立，則恐衞侯之不得反也，故於是已立，然後為踐土之會治反衞侯。衞侯得反曰：「叔武篡我。」元咺爭之曰：「叔武無罪。」終殺叔武，元咺走而出。此晉侯也，其稱人何？貶。曷為貶？衞之禍，文公為之也。文公為之奈何？文公逐衞侯而立叔武，使人兄弟相疑，放乎殺母弟者，文公為之也。

十九、衞元咺自晉復歸于衞。

自者何？有力焉者也。此執其君，其言自何？為叔武爭也。

二十、諸侯遂圍許。

二十一、曹伯襄復歸于曹。遂會諸侯圍許。

* * *

