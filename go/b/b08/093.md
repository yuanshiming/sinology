

## 十三經

##### 公羊傳
　　　`僖公三十年`

* * *

一、三十年，春王正月。

二、夏，狄侵齊。

三、秋，衞殺其大夫元咺及公子瑕。

衞侯未至，其稱國以殺何？道殺也。

四、衞侯鄭歸于衞。

此殺其大夫，其言歸何？歸惡乎元咺也。曷為歸惡乎元咺？元咺之事君也，君出則己入，君入則己出，以為不臣也。

五、晉人、秦人圍鄭。

六、介人侵蕭。

七、冬，天王使宰周公來聘。

八、公子遂如京師，遂如晉。

大夫無遂事，此其言遂何？公不得為政爾。

* * *

