

## 十三經

##### 公羊傳
　　　`文公三年`

* * *

一、三年，春王正月，叔孫得臣會晉人、宋人、陳人、衞人、鄭人伐沈，沈潰。

二、夏五月，王子虎卒。

王子虎者何？天子之大夫也。外大夫不卒，此何以卒？新使乎我也。

三、秦人伐晉。

四、秋，楚人圍江。

五、雨螽于宋。

雨螽者何？死而墜也。何以書？記異也。外異不書，此何以書？為王者之後記異也。

六、冬，公如晉。十有二月己巳，公及晉侯盟。

七、晉陽處父帥師伐楚以救江。

此伐楚也，其言救江何？為諼也。其為諼奈何？伐楚為救江也。

* * *

