

## 十三經

##### 公羊傳
　　　`文公七年`

* * *

一、七年，春，公伐邾婁。

二、三月甲戌，取須朐。

取邑不日，此何以日？內辭也，使若他人然。

三、遂城郚。

四、夏四月，宋公王臣卒。

五、宋人殺其大夫。

何以不名？宋三世無大夫，三世內娶也。

六、戊子，晉人及秦人戰于令狐，晉先眛以師奔秦。

此偏戰也，何以不言師敗績？敵也。此晉先眛也，其稱人何？貶。曷為貶？外也。其外奈何？以師外也。何以不言出？遂在外也。

七、狄侵我西鄙。

八、秋八月，公會諸侯、晉大夫盟于扈。

諸侯何以不序？大夫何以不名？公失序也。公失序奈何？諸侯不可使與公盟，眣晉大夫使與公盟也。

九、冬，徐伐莒。

十、公孫敖如莒莅盟。

* * *

