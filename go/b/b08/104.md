

## 十三經

##### 公羊傳
　　　`文公八年`

* * *

一、八年，春王正月。

二、夏四月。

三、秋八月戊申，天王崩。

四、冬十月壬午，公子遂會晉趙盾，盟于衡雍。

五、乙酉，公子遂會伊雒戎，盟于暴。

六、公孫敖如京師，不至復。丙戌，奔莒。

不至復者何？不至復者，內辭也，不可使往也。不可使往，則其言如京師何？遂公意也。何以不言出？遂在外也。

七、𧑄。

八、宋人殺其大夫司馬。

九、宋司城來奔。

司馬者何？司城者何？皆官舉也。曷為皆官舉？宋三世無大夫，三世內娶也。

* * *

