

## 十三經

##### 公羊傳
　　　`文公九年`

* * *

一、九年，春，毛伯來求金。

毛伯者何？天子之大夫也。何以不稱使？當喪未君也。踰年矣，何以謂之未君？即位矣，而未稱王也。未稱王，何以知其即位？以諸侯之踰年即位，亦知天子之踰年即位也。以天子三年然後稱王，亦知諸侯於其封內三年稱子也，踰年稱公矣。則曷為於其封內三年稱子？緣民臣之心不可一日無君，緣終始之義，一年不二君，不可曠年無君。緣孝子之心，則三年不忍當也。毛伯來求金，何以書？譏。何譏爾？王者無求，求金非禮也。然則是王者與？曰：非也。非王者則曷為謂之王者？王者無求，曰：是子也。繼文王之體，守文王之法度，文王之法無求，而求，故譏之也。

二、夫人姜氏如齊。

三、二月，叔孫得臣如京師。

四、辛丑，葬襄王。

王者不書葬，此何以書？不及時書，過時書，我有往者則書。

五、晉人殺其大夫先都。

六、三月，夫人姜氏至自齊。

七、晉人殺其大夫縠及箕鄭父。

八、楚人伐鄭。

九、公子遂會晉人、宋人、衞人、許人救鄭。

十、夏，狄侵齊。

十一、秋八月，曹伯襄卒。

十二、九月癸酉，地震。

地震者何？動地也。何以書？記異也。

十三、冬，楚子使椒來聘。

椒者何？楚大夫也。楚無大夫，此何以書？始有大夫也。始有大夫，則何以不氏？許夷狄者不一而足也。

十四、秦人來歸僖公成風之襚。

其言僖公成風何？兼之。兼之非禮也。曷為不言及成風？成風尊也。

十五、葬曹共公。

* * *

