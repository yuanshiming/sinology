

## 十三經

##### 公羊傳
　　　`文公十一年`

* * *

一、十有一年，春，楚子伐圈。

二、夏，叔彭生會晉郤缺于承匡。

三、秋，曹伯來朝。

四、公子遂如宋。

五、狄侵齊。

六、冬十月甲午，叔孫得臣敗狄于鹹。

狄者何？長狄也。兄弟三人，一者之齊，一者之魯，一者之晉。其之齊者，王子成父殺之；其之魯者，叔孫得臣殺之；則未知其之晉者也。其言敗何？大之也。其日何？大之也。其地何？大之也。何以書？記異也。

* * *

