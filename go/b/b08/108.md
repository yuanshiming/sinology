

## 十三經

##### 公羊傳
　　　`文公十二年`

* * *

一、十有二年，春王正月，盛伯來奔。

盛伯者何？失地之君也。何以不名？兄弟辭也。

二、𣏌伯來朝。

三、二月庚子，子叔姬卒。

此未適人，何以卒？許嫁矣。婦人許嫁，字而笄之，死則以成人喪治之。其稱子何？貴也。其貴奈何？母弟也。

四、夏，楚人圍巢。

五、秋，滕子來朝。

六、秦伯使遂來聘。

遂者何？秦大夫也。秦無大夫，此何以書？賢繆公也。何賢乎繆公？以為能變也。其為能變奈何？惟諓諓善竫言。俾君子易怠。而況乎我多有之，惟一介斷斷焉無他技。其心休休，能有容，是難也。

七、冬，十有二月戊午，晉人、秦人戰于河曲。

此偏戰也，何以不言師敗績？敵也。曷為以水地？河曲疏矣，河千里而一曲也。

八、季孫行父帥師城諸及運。

* * *

