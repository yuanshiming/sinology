

## 十三經

##### 公羊傳
　　　`文公十三年`

* * *

一、十有三年，春王正月。

二、夏五月壬午，陳侯朔卒。

三、邾婁子蘧蒢卒。

四、自正月不雨，至于秋七月。

五、世室屋壞。

世室者何？魯公之廟也。周公稱太廟，魯公稱世室，群公稱宮。此魯公之廟也，曷為謂之世室？世室，猶世室也，世世不毀也。周公何以稱大廟于魯？封魯公以為周公也。周公拜乎前，魯公拜乎後。曰：「生以養周公，死以為周公主。」然則周公之魯乎？曰：「不之魯也。」封魯公以為周公主，然則周公曷為不之魯？欲天下之一乎周也。魯祭周公何以為牲？周公用白牲，魯公用騂犅，群公不毛。魯祭周公何以為盛？周公盛，魯公燾，群公廩。世室屋壞，何以書？譏。何譏爾？久不修也。

六、冬，公如晉。

七、衞侯會于沓。

八、狄侵衞。

九、十有二月己丑，公及晉侯盟。

十、還自晉。

十一、鄭伯會公于棐。

還者何？善辭也。何善爾？往黨衞侯會公于沓，至得與晉侯盟。反黨鄭伯會公于斐，故善之也。

* * *

