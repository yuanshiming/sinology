

## 十三經

##### 公羊傳
　　　`文公十五年`

* * *

一、十有五年，春，季孫行父如晉。

二、三月，宋司馬華孫來盟。

三、夏，曹伯來朝。

四、齊人歸公孫敖之喪。

何以不言來？內辭也。脅我而歸之，筍將而來也。

五、六月辛丑朔，日有食之，鼓用牲于社。

六、單伯至自齊。

七、晉郤缺帥師伐蔡，戊申入蔡。

入不言伐，此其言伐何？至之日也。其日何？至之日也。

八、秋，齊人侵我西鄙。

九、季孫行父如晉。

十、冬十有一月，諸侯盟于扈。

十一、十有二月，齊人來歸子叔姬。

其言來何？閔之也。此有罪，何閔爾？父母之於子，雖有罪，猶若其不欲服罪然。

十二、齊侯侵我西鄙，遂伐曹，入其郛。

郛者何？恢郭也。入郛書乎？曰不書。入郛不書，此何以書？動我也。動我者何？內辭也。其實我動焉爾。

* * *

