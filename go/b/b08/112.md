

## 十三經

##### 公羊傳
　　　`文公十六年`

* * *

一、十有六年，春，季孫行父會齊侯于陽穀，齊侯弗及盟。

其言弗及盟何？不見與盟也。

二、夏五月，公四不視朔。

公曷為四不視朔？公有疾也。何言乎公有疾不視朔？自是公無疾不視朔也。然則曷為不言公無疾不視朔？有疾猶可言也，無疾不可言也。

三、六月戊辰，公子遂及齊侯盟于犀丘。

四、秋八月辛未，夫人姜氏薨。

五、毀泉臺。

泉臺者何？郎臺也。郎臺則曷為謂之泉臺？未成為郎臺，既成為泉臺。毀泉臺，何以書？譏。何譏爾？築之譏，毀之譏。先祖為之，己毀之，不如勿居而已矣。

六、楚人、秦人、巴人滅庸。

七、冬十有一月，宋人弒其君處臼。

弒君者曷為或稱名氏？或不稱名氏？大夫弒君稱名氏，賤者窮諸人；大夫相殺稱人，賤者窮諸盜。

* * *

