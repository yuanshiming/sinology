

## 十三經

##### 公羊傳
　　　`文公十八年`

* * *

一、十有八年，春王二月丁丑，公薨于臺下。

二、秦伯罃卒。

三、夏五月戊戌，齊人弒其君商人。

四、六月癸酉，葬我君文公。

五、秋，公子遂、叔孫得臣如齊。

六、冬十月，子卒。

子卒者孰謂？謂子赤也。何以不日？隱之也。何隱爾？弒也。弒則何以不日？不忍言也。

七、夫人姜氏歸于齊。

八、季孫行父如齊。

九、莒弒其君庶其。

稱國以弒何？稱國以弒者，眾弒君之辭。

* * *

