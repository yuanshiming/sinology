

## 十三經

##### 公羊傳
　　　`宣公三年`

* * *

一、三年，春王正月，郊牛之口傷，改卜牛。牛死，乃不郊，猶三望。

其言之何？緩也。曷為不復卜？養牲養二卜。帝牲不吉，則扳稷牲而卜之。帝牲在于滌三月，於稷者唯具是視。郊曷為必祭稷？王者必以其祖配。王者則曷為必以其祖配？自內出者無匹不行，自外至者無主不止。

二、葬匡王。

三、楚子伐賁渾戎。

四、夏，楚人侵鄭。

五、秋，赤狄侵齊。

六、宋師圍曹。

七、冬十月丙戌，鄭伯蘭卒。

八、葬鄭繆公。

* * *

