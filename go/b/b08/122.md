

## 十三經

##### 公羊傳
　　　`宣公八年`

* * *

一、八年，春，公至自會。

二、夏六月，公子遂如齊，至黃乃復。

其言至黃乃復何？有疾也。何言乎有疾乃復？譏。何譏爾？大夫以君命出，聞喪徐行而不反。

三、辛巳，有事于太廟。

四、仲遂卒于垂。

仲遂者何？公子遂也。何以不稱公子？貶。曷為貶？為弒子赤貶。然則曷為不於其弒焉貶？於文則無罪，於子則無年。

五、壬午猶繹。萬入去籥。

繹者何？祭之明日也。萬者何？干舞也。籥者何？籥舞也。其言萬入去籥何？去其有聲者，廢其無聲者，存其心焉爾。存其心焉爾者何？知其不可而為之也。猶者何？通可以已也。

六、戊子，夫人熊氏薨。

七、晉師、白狄伐秦。

八、楚人滅舒蓼。

九、秋七月甲子，日有食之，既。

十、冬十月己丑，葬我小君頃熊。雨不克葬。庚寅，日中而克葬。

頃熊者何？宣公之母也。而者何？難也。乃者何？難也。曷為或言而？或言乃？乃難乎而也。

十一、城平陽。

十二、楚師伐陳。

* * *

