

## 十三經

##### 公羊傳
　　　`宣公九年`

* * *

一、九年，春王正月，公如齊。

二、公至自齊。

三、夏，仲孫蔑如京師。

四、齊侯伐萊。

五、秋，取根牟。

根牟者何？邾婁之邑也。曷為不繫乎邾婁？諱亟也。

六、八月，滕子卒。

七、九月，晉侯、宋公、衞侯、鄭伯、曹伯會于扈。

八、晉荀林父帥師伐陳。

九、辛酉，晉侯黑臀卒于扈。

扈者何？晉之邑也。諸侯卒其封內不地，此何以地？卒于會，故地也。未出其地，故不言會也。

十、冬十月癸酉，衞侯鄭卒。

十一、宋人圍滕。

十二、楚子伐鄭。

十三、晉郤缺帥師救鄭。

十四、陳殺其大夫泄冶。

* * *

