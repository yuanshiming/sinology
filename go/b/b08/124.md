

## 十三經

##### 公羊傳
　　　`宣公十年`

* * *

一、十年，春，公如齊。公至自齊。齊人歸我濟西田。

齊已取之矣，其言我何？言我者未絕於我也。曷為未絕于我？齊已言取之矣，其實未之齊也。

二、夏四月丙辰，日有食之。

三、己巳，齊侯元卒。

四、齊崔氏出奔衞。

崔氏者何？齊大夫也。其稱崔氏何？貶。曷為貶？譏世卿，世卿非禮也。

五、公如齊。五月，公至自齊。

六、癸巳，陳夏徵舒弒其君平國。

七、六月，宋師伐滕。

八、公孫歸父如齊，葬齊惠公。

九、晉人、宋人、衞人、曹人伐鄭。

十、秋，天王使王季子來聘。

王季子者何？天子之大夫也。其稱王季子何？貴也。其貴奈何？母弟也。

十一、公孫歸父帥師伐邾婁，取蘱。

十二、大水。

十三、季孫行父如齊。

十四、冬，公孫歸父如齊。

十五、齊侯使國佐來聘。

十六、饑。

何以書？以重書也。

十七、楚子伐鄭。

* * *

