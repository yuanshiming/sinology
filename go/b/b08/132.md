

## 十三經

##### 公羊傳
　　　`宣公十八年`

* * *

一、十有八年，春，晉侯、衞世子臧伐齊。

二、公伐𣏌。

三、夏四月。

四、秋七月，邾婁人戕鄫子于鄫。

戕鄫子于鄫者何？殘賊而殺之也。

五、甲戌，楚子旅卒。

何以不書葬？吳、楚之君不書葬，辟其號也。

六、公孫歸父如晉。

七、冬十月壬戌，公薨于路寢。

八、歸父還自晉，至檉，遂奔齊。

還者何？善辭也。何善爾？歸父使於晉，還自晉，至檉，聞君薨家遣，墠帷哭君成踊，反命乎介，自是走之齊。

* * *

