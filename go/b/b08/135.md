

## 十三經

##### 公羊傳
　　　`成公三年`

* * *

一、三年，春王正月，公會晉侯、宋公、衞侯、曹伯伐鄭。

二、辛亥，葬衞繆公。

三、二月，公至自伐鄭。

四、甲子，新宮災。三日哭。

新宮者何？宣公之宮也。宣宮則曷為謂之新宮？不忍言也。其言三日哭何？廟災三日哭，禮也。新宮災何以書？記災也。

五、乙亥，葬宋文公。

六、夏，公如晉。

七、鄭公子去疾率師伐許。

八、公至自晉。

九、秋，叔孫僑如率師圍棘。

棘者何？汶陽之不服邑也。其言圍之何？不聽也。

十、晉郤克、衞孫良夫伐將咎如。

十一、冬十有一月，晉侯使荀庚來聘。

十二、衞侯使孫良夫來聘。

十三、丙午，及荀庚盟。

十四、丁未，及孫良夫盟。

此聘也，其言盟何？聘而言盟者，尋舊盟也。

十五、鄭伐許。

* * *

