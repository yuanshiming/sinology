

## 十三經

##### 公羊傳
　　　`成公六年`

* * *

一、六年，春王正月，公至自會。

二、二月辛巳，立武宮。

武宮者何？武公之宮也。立者何？立者不宜立也。立武宮，非禮也。

三、取鄟。

鄟者何？邾婁之邑也。曷為不繫于邾婁？諱亟也。

四、衞孫良夫率師侵宋。

五、夏六月，邾婁子來朝。

六、公孫嬰齊如晉。

七、壬申，鄭伯費卒。

八、秋，仲孫蔑、叔孫僑如率師侵宋。

九、楚公子嬰齊率師伐鄭。

十、冬，季孫行父如晉。

十一、晉欒書率師侵鄭。

* * *

