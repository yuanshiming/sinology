

## 十三經

##### 公羊傳
　　　`成公八年`

* * *

一、八年，春，晉侯使韓穿來言汶陽之田歸之于齊。

來言者何？內辭也，脅我使我歸之也。曷為使我歸之？鞌之戰，齊師大敗，齊侯歸，弔死視疾，七年不飲酒不食肉。晉侯聞之曰：「嘻！奈何使人之君七年不飲酒不食肉，請皆反其所取侵地。」

二、晉欒書帥師侵蔡。

三、公孫嬰齊如莒。

四、宋公使華元來聘。

五、夏，宋公使公孫壽來納幣。

納幣不書，此何以書？錄伯姬也。

六、晉殺其大夫趙同、趙括。

七、秋七月，天子使召伯來錫公命。

其稱天子何？元年春王正月，正也，其餘皆通矣。

八、冬十月癸卯，𣏌叔姬卒。

九、晉侯使士爕來聘。

十、叔孫僑如會晉士爕、齊人、邾婁人伐郯。

十一、衞人來媵。

媵不書，此何以書？錄伯姬也。

* * *

