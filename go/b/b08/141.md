

## 十三經

##### 公羊傳
　　　`成公九年`

* * *

一、九年，春王正月，𣏌伯來逆叔姬之喪以歸。

𣏌伯曷為來逆叔姬之喪以歸？內辭也，脅而歸之也。

二、公會晉侯、齊侯、宋公、衞侯、鄭伯、曹伯、莒子、𣏌伯同盟于蒲。公至自會。

三、二月，伯姬歸于宋。

四、夏，季孫行父如宋致女。

未有言致女者，此其言致女何？錄伯姬也。

五、晉人來媵。

媵不書，此何以書？錄伯姬也。

六、秋七月丙子，齊侯無野卒。

七、晉人執鄭伯。

八、晉欒書帥師伐鄭。

九、冬十有一月，葬齊頃公。

十、楚公子嬰齊帥師伐莒。庚申，莒潰。

十一、楚人入運。

十二、秦人、白狄伐晉。

十三、鄭人圍許。

十四、城中城。

* * *

