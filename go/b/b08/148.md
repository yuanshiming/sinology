

## 十三經

##### 公羊傳
　　　`成公十六年`

* * *

一、十有六年，春王正月，雨木冰。

雨木冰者何？雨而木冰也。何以書？記異也。

二、夏四月辛未，滕子卒。

三、鄭公子喜帥師侵宋。

四、六月丙寅朔，日有食之。

五、晉侯使欒黶來乞師。

六、甲午晦。

晦者何？冥也。何以書？記異也。

七、晉侯及楚子、鄭伯戰于鄢陵，楚子、鄭師敗績。

敗者稱師，楚何以不稱師？王痍也。王痍者何？傷乎矢也。則何以不言師敗績？末言爾。

八、楚殺其大夫公子側。

九、秋，公會晉侯、齊侯、衞侯、宋華元、邾婁人于沙隨。不見公，公至自會。

不見公者何？公不見見也。公不見見，大夫執。何以致會？不恥也。曷為不恥？公幼也。

十、公會尹子、晉侯、齊國佐、邾婁人伐鄭。

十一、曹伯歸自京師。

執而歸者名曹伯，何以不名？而不言復歸于曹何？易也。其易奈何？公子喜時在內也。公子喜時在內，則何以易？公子喜時者仁人也。內平其國而待之，外治諸京師而免之。其言自京師何？言甚易也，舍是無難矣。

十二、九月，晉人執季孫行父，舍之于招丘。

執未可言舍之者，此其言舍之何？仁之也。曰在招丘悕矣。執未有言仁之者，此其言人之何？代公執也。其代公執奈何？前此者晉人來乞師而不與，公會晉侯將執公，季孫行父曰：「此臣之罪也。」於是執季孫行父。成公將會厲公，會不當期，將執公。季孫行父曰：「臣有罪，執其君；子有罪，執其父；此聽失之大者也。今此臣之罪也，舍臣之身，而執臣之君，吾恐聽失之為宗廟羞也。」於是執季孫行父。

十三、冬十月乙亥，叔孫僑如出奔齊。

十四、十有二月乙丑，季孫行父及晉郤州盟于扈。

十五、公至自會。

十六、乙酉，刺公子偃。

* * *

