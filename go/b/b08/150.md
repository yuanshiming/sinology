

## 十三經

##### 公羊傳
　　　`成公十八年`

* * *

一、十有八年。春王正月，晉殺其大夫胥童。

二、庚申，晉弒其君州蒲。

三、齊殺其大夫國佐。

四、公如晉。

五、夏，楚子、鄭伯伐宋。

六、宋魚石復入于彭城。

七、公至自晉。

八、晉侯使士匄來聘。

九、秋，𣏌伯來朝。

十、八月，邾婁子來朝。

十一、築鹿囿。

何以書？譏。何譏爾？有囿矣，又為也。

十二、己丑，公薨于路寢。

十三、冬，楚人、鄭人侵宋。

十四、晉侯使士彭來乞師。

十五、十有二月，仲孫蔑會晉侯、宋公、衞侯、邾婁子、齊崔杼同盟于虛朾。

十六、丁未，葬我君成公。

* * *

