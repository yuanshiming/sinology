

## 十三經

##### 公羊傳
　　　`襄公二年`

* * *

一、二年。春王正月，葬簡王。

二、鄭師伐宋。

三、夏五月庚寅，夫人姜氏薨。

四、六月庚辰，鄭伯睔卒。

五、晉師、宋師、衞寧殖侵鄭。

六、秋七月，仲孫蔑會晉荀罃、宋華元、衞孫林父、曹人、邾婁人于戚。

七、己丑，葬我小君齊姜。

齊姜者何？齊姜與繆姜則未知其為宣夫人與？成夫人與？

八、叔孫豹如宋。

九、冬，仲孫蔑會晉荀罃、齊崔杼、宋華元、衞孫林父、曹人、邾婁人、滕人、薛人、小邾婁人于戚，遂城虎牢。

虎牢者何？鄭之邑也。其言城之何？取之也。取之則曷為不言取之？為中國諱也。曷為為中國諱？諱伐喪也。曷為不繫乎鄭？為中國諱也。大夫無遂事，此其言遂何？歸惡乎大夫也。

十、楚殺其大夫公子申。

* * *

