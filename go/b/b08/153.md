

## 十三經

##### 公羊傳
　　　`襄公三年`

* * *

一、三年。春，楚公子嬰齊帥師伐吳。

二、公如晉。

三、夏四月壬戌，公及晉侯盟于長樗。公至自晉。

四、六月，公會單子、晉侯、宋公、衞侯、鄭伯、莒子、邾婁子、齊世子光；己未，同盟于雞澤。陳侯使袁僑如會。戊寅，叔孫豹及諸侯之大夫及陳袁僑盟。

其言如會何？後會也。曷為殊及陳袁僑？為其與袁僑盟也。

五、秋，公至自會。

六、冬，晉荀罃帥師伐許。

* * *

