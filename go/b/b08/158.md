

## 十三經

##### 公羊傳
　　　`襄公八年`

* * *

一、八年。春王正月，公如晉。

二、夏，葬鄭僖公。

賊未討，何以書葬？為中國諱也。

三、鄭人侵蔡，獲蔡公子爕。

此侵也，其言獲何？侵而言獲者，適得之也。

四、季孫宿會晉侯、鄭伯、齊人、宋人、衞人、邾婁人于刑丘。

五、公至自晉。

六、莒人伐我東鄙。

七、秋九月，大雩。

八、冬，楚公子貞帥師伐鄭。

九、晉侯使士匄來聘。

* * *

