

## 十三經

##### 公羊傳
　　　`襄公九年`

* * *

一、九年。春，宋火。

曷為或言災？或言火？大者曰災，小者曰火。然則內何以不言火？內不言火者，甚之也。何以書？記災也。外災不書，此何以書？為王者之後記災也。

二、夏，季孫宿如晉。

三、五月辛酉，夫人姜氏薨。

四、秋八月癸未，葬我小君繆姜。

五、冬，公會晉侯、宋公、衞侯、曹伯、莒子、邾婁子、滕子、薛伯、𣏌伯、小邾婁子、齊世子光伐鄭。十有二月己亥，同盟于戲。

六、楚子伐鄭。

* * *

