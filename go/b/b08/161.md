

## 十三經

##### 公羊傳
　　　`襄公十一年`

* * *

一、十有一年。春王正月，作三軍。

三軍者何？三卿也。作三軍，何以書？譏。何譏爾？古者上卿、下卿，上士、下士。

二、夏四月，四卜郊不從，乃不郊。

三、鄭公孫舍之帥師侵宋。

四、公會晉侯、宋公、衞侯、曹伯、齊世子光、莒子、邾婁子、滕子、薛伯、𣏌伯、小邾婁子伐鄭。

五、秋七月己未，同盟于京城北。公至自伐鄭。

六、楚子、鄭伯伐宋。

七、公會晉侯、宋公、衞侯、曹伯、齊世子光、莒子、邾婁子、滕子、薛伯、𣏌伯、小邾婁子伐鄭，會于蕭魚。公至自會。

此伐鄭也，其言會于蕭魚何？蓋鄭與會爾。

八、楚人執鄭行人良霄。

九、冬，秦人伐晉。

* * *

