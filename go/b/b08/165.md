

## 十三經

##### 公羊傳
　　　`襄公十五年`

* * *

一、十有五年。春，宋公使向戌來聘。二月己亥，及向戌盟于劉。

二、劉夏逆王后于齊。

劉夏者何？天子之大夫也。劉者何？邑也。其稱劉何？以邑氏也。外逆女不書，此何以書？過我也。

三、夏，齊侯伐我北鄙，圍成。公救成，至遇。

其言至遇何？不敢進也。

四、季孫宿、叔孫豹帥師城成郛。

五、秋八月丁巳，日有食之。

六、邾婁人伐我南鄙。

七、冬十有一月癸亥，晉侯周卒。

* * *

