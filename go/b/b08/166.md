

## 十三經

##### 公羊傳
　　　`襄公十六年`

* * *

一、十有六年。春王正月，葬晉悼公。

二、三月，公會晉侯、宋公、衞侯、鄭伯、曹伯、莒子、邾婁子、薛伯、𣏌伯、小邾婁子于湨梁。戊寅，大夫盟。晉人執莒子、邾婁子以歸。

諸侯皆在是，其言大夫盟何？信在大夫也。何言乎信在大夫？徧刺天下之大夫也。曷為遍刺天下之大夫？君若贅旒然。

三、齊侯伐我北鄙。

四、夏，公至自會。

五、五月甲子，地震。

六、叔老會鄭伯、晉荀偃、衞寗殖、宋人，伐許。

七、秋，齊侯伐我北鄙，圍成。

八、大雩。

九、冬，叔孫豹如晉。

* * *

