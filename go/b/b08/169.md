

## 十三經

##### 公羊傳
　　　`襄公十九年`

* * *

一、十有九年。春王正月，諸侯盟于祝阿。晉人執邾婁子。公至自伐齊。取邾婁田自漷水。

此同圍齊也，何以致伐？未圍齊也。未圍齊則其言圍齊何？抑齊也。曷為抑齊？為其亟伐也。或曰為其驕蹇，使其世子處乎諸侯之上也。取邾婁田自漷水。其言自漷水何？以漷為竟也。何言乎以漷為竟？漷移也。

二、季孫宿如晉。

三、葬曹成公。

四、夏，衞孫林父帥師伐齊。

五、秋七月辛卯，齊侯瑗卒。

六、晉士匄帥師侵齊，至穀，聞齊侯卒，乃還。

還者何？善辭也。何善爾？大其不伐喪也。此受命乎君而伐齊，則何大乎其不伐喪？大夫以君命出，進退在大夫也。

七、八月丙辰，仲孫蔑卒。

八、齊殺其大夫高厚。

九、鄭殺其大夫公子喜。

十、冬，葬齊靈公。

十一、城西郛。

十二、叔孫豹會晉士匄于柯。

十三、城武城。

* * *

