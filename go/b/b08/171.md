

## 十三經

##### 公羊傳
　　　`襄公二十一年`

* * *

一、二十有一年，春王正月，公如晉。

二、邾婁庶其以漆閭丘來奔。

邾婁庶其者何？邾婁大夫也。邾婁無大夫，此何以書？重地也。

三、夏，公至自晉。

四、秋，晉欒盈出奔楚。

五、九月庚戌朔，日有食之。

六、冬十月庚辰朔，日有食之。

七、曹伯來朝。

八、公會晉侯、齊侯、宋公、衞侯、鄭伯、曹伯、莒子、邾婁子于商任。

九、十有一月庚子，孔子生。

* * *

