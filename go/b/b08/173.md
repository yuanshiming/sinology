

## 十三經

##### 公羊傳
　　　`襄公二十三年`

* * *

一、二十有三年。春王二月癸酉朔，日有食之。

二、三月己巳，𣏌伯匄卒。

三、夏，邾婁鼻我來奔。

邾婁鼻我者何？邾婁大夫也。邾婁無大夫，此何以書？以近書也。

四、葬𣏌孝公。

五、陳殺其大夫慶虎及慶寅。

六、陳侯之弟光自楚歸于陳。

七、晉欒盈復入于晉，入于曲沃。

曲沃者何？晉之邑也。其言入于晉，入于曲沃何？欒盈將入晉，晉人不納，由乎曲沃而入也。

八、秋，齊侯伐衞，遂伐晉。八月，叔孫豹帥師救晉，次于雍渝。

曷為先言救而後言次？先通君命也。

九、己卯，仲孫遬卒。

十、冬十月乙亥，臧孫紇出奔邾婁。

十一、晉人殺欒盈。

曷為不言殺其大夫？非其大夫也。

十二、齊侯襲莒。

* * *

