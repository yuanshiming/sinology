

## 十三經

##### 公羊傳
　　　`襄公二十六年`

* * *

一、二十有六年。春王二月辛卯，衞寗喜弒其君剽。

二、衞孫林父入于戚以叛。

三、甲午，衞侯衎復歸于衞。

此諼君以弒也，其言復歸何？惡剽也。曷為惡剽？剽之立於是未有說也。然則曷為不言剽之立？不言剽之立者，以惡衞侯也。

四、夏，晉侯使荀吳來聘。

五、公會晉人、鄭良霄、宋人、曹人于澶淵。

六、秋，宋公殺其世子痤。

七、晉人執衞寗喜。

此執有罪，何以不得為伯討？不以其罪執之也。

八、八月壬午，許男寗卒于楚。

九、冬，楚子、蔡侯、陳侯伐鄭。

十、葬許靈公。

* * *

