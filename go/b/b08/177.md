

## 十三經

##### 公羊傳
　　　`襄公二十七年`

* * *

一、二十有七年。春，齊侯使慶封來聘。

二、夏，叔孫豹會晉趙武、楚屈建、蔡公孫歸生、衞石惡、陳孔瑗、鄭良霄、許人、曹人于宋。

三、衞殺其大夫寗喜，衞侯之弟鱄出奔晉。

衞殺其大夫寗喜，則衞侯之弟鱄曷為出奔晉？為殺寗喜出奔也。曷為為殺寗喜出奔？衞寗殖與孫林父逐衞侯而立公孫剽，寗殖病將死，謂喜曰：「黜公者，非吾意也，孫氏為之。我即死，女能固納公乎？」喜曰：「諾。」寗殖死，喜立為大夫，使人謂獻公曰：「黜公者，非寗氏也，孫氏為之。吾欲納公，何如？」獻公曰：「子茍納我，吾請與子盟。」喜曰：「無所用盟，請使公子鱄約之。」獻公謂公子鱄曰：「寗氏將納我，吾欲與之盟。其言曰：『無所用盟，請使公子鱄約之。』子固為我與之約矣。」公子鱄辭曰：「夫負羈縶，執鈇鑕從君東西南北，則是臣僕庶孽之事也。若夫約言為信，則非臣僕庶孽之所敢與也。」獻公怒曰：「黜我者，非寗氏與，孫氏凡在爾。」公子鱄不得已而與之約。已約，歸至，殺寗喜。公子鱄挈其妻子而去之，將濟于河，攜其妻子而與之盟，曰：「茍有履衞地食衞粟者，昧雉彼視。」

四、秋七月辛巳，豹及諸侯之大夫盟于宋。

曷為再言豹？殆諸侯也。曷為殆諸侯？為衞石惡在是也，曰惡人之徒在是矣。

五、冬十有二月乙亥朔，日有食之。

* * *

