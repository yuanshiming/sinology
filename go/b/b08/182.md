

## 十三經

##### 公羊傳
　　　`昭公元年`

* * *

一、元年。春王正月，公即位。

二、叔孫豹會晉趙武、楚公子圍、齊國酌、宋向戌、衞石惡、陳公子招、蔡公孫歸生、鄭軒虎、許人、曹人于漷。

此陳侯之弟招也，何以不稱弟？貶。曷為貶？為殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷為與親弒者同？君親無將，將而必誅焉。然則曷為不於其弒焉貶？以親者弒，然後其罪惡甚，春秋不待貶絕而罪惡見者，不貶絕以見罪惡也。貶絕然後罪惡見者，貶絕以見罪惡也。今招之罪已重矣，曷為復貶乎此？著招之有罪也。何著乎招之有罪？言楚之託乎討招以滅陳也。

三、三月取運。

運者何？內之邑也。其言取之何？不聽也。

四、夏，秦伯之弟鍼出奔晉。

秦無大夫，此何以書？仕諸晉也。曷為仕諸晉？有千乘之國，而不能容其母弟，故君子謂之出奔也。

五、六月丁巳，邾婁子華卒。

六、晉荀吳帥師敗狄于大原。

此大鹵也，曷為謂之大原？地物從中國，邑人名從主人。原者何？上平曰原，下平曰隰。

七、秋，莒去疾自齊入于莒。

八、莒展出奔吳。

九、叔弓帥師疆運田。

疆運田者何？與莒為竟也。與莒為竟，則曷為帥師而往？畏莒也。

十、葬邾婁悼公。

十一、冬十有一月己酉，楚子卷卒。

十二、楚公子比出奔晉。

* * *

