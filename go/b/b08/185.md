

## 十三經

##### 公羊傳
　　　`昭公四年`

* * *

一、四年。春王正月，大雨雪。

二、夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾婁子、宋世子佐、淮夷會于申。楚人執徐子。

三、秋七月，楚子、蔡侯、陳侯、許男、頓子、胡子、沈子、淮夷伐吳，執齊慶封殺之。遂滅厲。

此伐吳也，其言執齊慶封何？為齊誅也。其為齊誅奈何？慶封走之吳，吳封之於防。然則曷為不言伐防？不與諸侯專封也。慶封之罪何？脅齊君而亂齊國也。

四、九月，取鄫。

其言取之何？滅之也。滅之則其言取之何？內大惡，諱也。

五、冬十有二月乙卯，叔孫豹卒。

* * *

