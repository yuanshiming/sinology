

## 十三經

##### 公羊傳
　　　`昭公五年`

* * *

一、五年，春王正月，舍中軍。

舍中軍者何？復古也。然則曷為不言三卿？五亦有中，三亦有中。

二、楚殺其大夫屈申。

三、公如晉。

四、夏，莒牟夷以牟婁及防茲來奔。

莒牟夷者何？莒大夫也。莒無大夫，此何以書？重地也。其言及防茲來奔何？不以私邑累公邑也。

五、秋七月，公至自晉。

六、戊辰，叔弓帥師敗莒師於濆泉。

濆泉者何？直泉也。直泉者何？涌泉也。

七、秦伯卒。

何以不名？秦者夷也，匿嫡之名也。其名何？嫡得之也。

八、冬，楚子、蔡侯、陳侯、許男、頓子、沈子、徐人、越人伐吳。

* * *

