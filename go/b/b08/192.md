

## 十三經

##### 公羊傳
　　　`昭公十一年`

* * *

一、十有一年。春王正月，叔弓如宋。

二、葬宋平公。

三、夏四月丁巳，楚子虔誘蔡侯般，殺之于申。

楚子虔何以名？絕。曷為絕之？為其誘封也。此討賊也，雖誘之則曷為絕之？懷惡而討不義，君子不予也。

四、楚公子棄疾帥師圍蔡。

五、五月甲申，夫人歸氏薨。

六、大蒐于比蒲。

大蒐者何？簡車徒也。何以書？蓋以罕書也。

七、仲孫貜會邾婁子盟于侵羊。

八、秋，季孫隱如會晉韓起、齊國酌、宋華亥、衞北宮佗、鄭軒虎、曹人、𣏌人于屈銀。

九、九月己亥，葬我小君齊歸。

齊歸者何？昭公之母也。

十、冬十有一月丁酉，楚師滅蔡，執蔡世子有以歸，用之。

此未踰年之君也，其稱世子何？不君靈公不成其子也。不君靈公，則曷為不成其子？誅君之子不立，非怒也，無繼也。惡乎用之？用之防也。其用之防奈何？蓋以築防也。

* * *

