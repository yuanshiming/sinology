

## 十三經

##### 公羊傳
　　　`昭公十二年`

* * *

一、十有二年。春，齊高偃帥師納北燕伯于陽。

伯于陽者何？公子陽生也。子曰：「我乃知之矣。」在側者曰：「子茍知之，何以不革？」曰：「如爾所不知何？春秋之信史也，其序則齊桓晉文，其會則主會者為之也，其詞則丘有罪焉耳！」

二、三月壬申，鄭伯嘉卒。

三、夏，宋公使華定來聘。

四、公如晉，至河乃復。

五、五月，葬鄭簡公。

六、楚殺其大夫成然。

七、秋七月。

八、冬十月，公子整出奔齊。

九、楚子伐徐。

十、晉伐鮮虞。

* * *

