

## 十三經

##### 公羊傳
　　　`昭公十五年`

* * *

一、十有五年。春王正月，吳子夷昧卒。

二、二月癸酉，有事于武宮。籥入，叔弓卒，去樂卒事。

其言去樂卒事何？禮也。君有事于廟，聞大夫之喪去樂，卒事。大夫聞君之喪，攝主而往。大夫聞大夫之喪，尸事畢而往。

三、夏，蔡昭吳奔鄭。

四、六月丁巳朔，日有食之。

五、秋，晉荀吳帥師伐鮮虞。

六、冬，公如晉。

* * *

