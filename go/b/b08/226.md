

## 十三經

##### 公羊傳
　　　`定公十三年`

* * *

一、十有三年。春，齊侯、衞侯次于垂瑕。

二、夏，築蛇淵囿。

三、大蒐于比蒲。

四、衞公孟彄帥師伐曹。

五、秋，晉趙鞅入于晉陽以叛。

六、冬，晉荀寅及士吉射入于朝歌以叛。

七、晉趙鞅歸于晉。

此叛也，其言歸何？以地正國也。其以地正國奈何？晉趙鞅取晉陽之甲以逐荀寅與士吉射。荀寅與士吉射者，曷為者也？君側之惡人也。此逐君側之惡人，曷為以叛言之？無君命也。

八、薛弒其君比。

* * *

