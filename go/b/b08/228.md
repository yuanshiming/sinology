

## 十三經

##### 公羊傳
　　　`定公十五年`

* * *

一、十有五年。春王正月，邾婁子來朝。

二、鼷鼠食郊牛，牛死，改卜牛。

曷為不言其所食？漫也。

三、二月辛丑，楚子滅胡，以胡子豹歸。

四、夏五月辛亥，郊。

曷為以夏五月郊？三卜之運也。

五、壬申，公薨于高寢。

六、鄭軒達帥師伐宋。

七、齊侯、衞侯次于籧篨。

八、邾婁子來奔喪。

其言來奔喪何？奔喪，非禮也。

九、秋七月壬申，姒氏卒。

姒氏者何？哀公之母也。何以不稱夫人？哀未君也。

十、八月庚辰朔，日有食之。

十一、九月，滕子來會葬。

十二、丁巳，葬我君定公。雨不克葬，戊午日下昃，乃克葬。

十三、辛巳，葬定姒。

定姒何以書葬？未踰年之君也，有子則廟，廟則書葬。

十四、冬，城漆。

* * *

