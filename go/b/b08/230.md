

## 十三經

##### 公羊傳
　　　`哀公二年`

* * *

一、二年。春王二月，季孫斯、叔孫州仇、仲孫何忌帥師伐邾婁，取漷東田及沂西田。癸巳，叔孫州仇、仲孫何忌及邾婁子盟于句繹。

二、夏四月丙子，衞侯元卒。

三、滕子來朝。

四、晉趙鞅帥師納衞世子蒯聵于戚。

戚者何？衞之邑也。曷為不言入于衞？父有子，子不得有父也。

五、秋八月甲戌，晉趙鞅帥師及鄭軒達帥師戰于栗，鄭師敗績。

六、冬十月，葬衞靈公。

七、十有一月，蔡遷于州來。蔡殺其大夫公子駟。

* * *

