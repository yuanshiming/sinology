

## 十三經

##### 公羊傳
　　　`哀公三年`

* * *

一、三年。春，齊國夏、衞石曼姑帥師圍戚。

齊國夏曷為與衞石曼姑帥師圍戚？伯討也。此其為伯討奈何？曼姑受命乎靈公而立輒，以曼姑之義為固，可以距之也。輒者曷為者也？蒯聵之子也。然則曷為不立蒯聵而立輒？蒯聵為無道，靈公逐蒯聵而立輒。然則輒之義可以立乎？曰：「可。」其可奈何？不以父命辭王父命，以王父命辭父命，是父之行乎子也。不以家事辭王事，以王事辭家事，是上之行乎下也。

二、夏四月甲午，地震。

三、五月辛卯，桓宮、僖宮災。

此皆毀廟也，其言災何？復立也。曷為不言其復立？春秋見者不復見也。何以不言及？敵也。何以書？記災也。

四、季孫斯、叔孫州仇帥師城開陽。

五、宋樂髡帥師伐曹。

六、秋七月丙子，季孫斯卒。

七、蔡人放其大夫公孫獵于吳。

八、冬十月癸卯，秦伯卒。

九、叔孫州仇、仲孫何忌帥師圍邾婁。

* * *

