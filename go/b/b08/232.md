

## 十三經

##### 公羊傳
　　　`哀公四年`

* * *

一、四年。春王三月庚戌，盜殺蔡侯申。

弒君賤者窮諸人，此其稱盜以弒何？賤乎賤者也。賤乎賤者孰謂？謂罪人也。

二、蔡公孫辰出奔吳。

三、葬秦惠公。

四、宋人執小邾婁子。

五、夏，蔡殺其大夫公孫歸姓、公孫霍。

六、晉人執戎曼子赤歸于楚。

赤者何？戎曼子之名也。其言歸于楚何？子北宮子曰：「辟伯晉而京師楚也。」

七、城西郛。

八、六月辛丑，蒲社災。

蒲社者何？亡國之社也。社者封也，其言災何？亡國之社蓋揜之，揜其上而柴其下。蒲社災，何以書？記災也。

九、秋八月甲寅，滕子結卒。

十、冬十有二月，葬蔡昭公。

十一、葬滕頃公。

* * *

