

## 十三經

##### 公羊傳
　　　`哀公八年`

* * *

一、八年。春王正月，宋公入曹，以曹伯陽歸。

曹伯陽何以名？絕。曷為絕之？滅也。曷為不言其滅？諱同姓之滅也。何諱乎同姓之滅？力能救之而不救也。

二、吳伐我。

三、夏，齊人取讙及僤。

外取邑不書，此何以書？所以賂齊也。曷為賂齊？為以邾婁子益來也。

四、歸邾婁子益于邾婁。

五、秋七月。

六、冬十有二月癸亥，𣏌伯過卒。

七、齊人歸讙及僤。

* * *

