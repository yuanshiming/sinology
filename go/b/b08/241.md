

## 十三經

##### 公羊傳
　　　`哀公十三年`

* * *

一、十有三年。春，鄭軒達帥師取宋于嵒。

其言取之何？易也。其易奈何？詐反也。

二、夏，許男戌卒。

三、公會晉侯及吳子于黃池。

吳何以稱子？吳主會也。吳主會則曷為先言晉侯？不與夷狄之主中國也。其言及吳子何？會兩伯之辭也。不與夷狄之主中國，則曷為以會兩伯之辭言之？重吳也。曷為重吳？吳在是則天下諸侯莫敢不至也。

四、楚公子申帥師伐陳。

五、於越入吳。

六、秋，公至自會。

七、晉魏多帥師侵衞。

此晉魏曼多也，曷為謂之晉魏多？譏二名，二名非禮也。

八、葬許元公。

九、九月，𧑄。

十、冬十有一月，有星孛于東方。

孛者何？彗星也。其言于東方何？見于旦也。何以書？記異也。

十一、盜殺陳夏彄夫。

十二、十有二月，𧑄。

* * *

