

## 十三經

##### 穀梁傳
　　　`隱公元年`

* * *

一、元年，春，王正月。

雖無事，必舉正月，謹始也。公何以不言即位？成公志也。焉成之？言君之不取為公也。君之不取為公何也？將以讓桓也。讓桓正乎？曰：不正。春秋成人之美，不成人之惡。隱不正而成之，何也？將以惡桓也。其惡桓何也？隱將讓而桓弒之，則桓惡矣。桓弒而隱讓，則隱善矣。善則其不正何也？春秋貴義不貴惠，信道不信邪。孝子揚父之美，不揚父之惡。先君之欲與桓，非正也，邪也。雖然，既勝其邪心以與隱矣，已探先君之邪志，而遂以與桓，則是成父之惡也。兄弟，天倫也，為子受之父；為諸侯受之君。已廢天倫而忘君父，以行小惠，曰小道也。若隱者，可謂輕千乘之國，蹈道，則未也。

二、三月，公及邾儀父盟於昧。

及者何？內為志焉爾。儀，字也。父猶傅也，男子之美稱也。其不言邾子何也？邾之上古微，未爵命於周也。不日，其盟渝也。昧，地名也。

三、夏，五月，鄭伯克段於鄢。

克者何？能也。何能也？能殺也。何以不言殺？見段之有徒眾也。段，鄭伯弟也。何以知其為弟也？殺世子，母弟目君，以其目君，知其為弟也。段弟也，而弗謂弟；公子也，而弗謂公子，貶之也。段失弟之道矣，賤段而甚鄭伯也。何甚乎鄭伯？甚鄭伯之處心積慮，成於殺也。於鄢，遠也。猶曰取之其母之懷中而殺之云爾，甚之也。然則為鄭伯者宜奈何？緩追逸賊，親親之道也。

四、秋，七月，天王使宰咺來歸惠公仲子之賵。

母以子氏。仲子者何？惠公之母，孝公之妾也。禮，賵人之母則可，賵人之妾則不可，君子以其可辭受之。其志，不及事也。賵者何也？乘馬曰賵，衣衾曰襚，貝玉曰含，錢財曰賻。

五、九月，及宋人盟于宿。

及者何？內卑者也。宋人，外卑者也。卑者之盟，不日。宿，邑名也。

六、冬，十有二月，祭伯來。

來者，來朝也。其弗謂朝何也？寰內諸侯，非有天子之命，不得出會諸侯，不正其外交，故弗與朝也。聘弓鍭矢，不出竟埸。束脩之肉，不行竟中。有至尊者，不貳之也。

七、公子益師卒。

大夫日卒，正也。不日卒，惡也。

* * *

