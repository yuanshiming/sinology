

## 十三經

##### 穀梁傳
　　　`隱公四年`

* * *

一、四年，春，王二月，莒人伐杞，取牟婁。

傳曰：言伐言取，所惡也。諸侯相伐，取地於是始，故謹而志之也。

二、戊申，衞祝吁弒其君完。

大夫弒其君，以國氏者，嫌也，弒而代之也。

三、夏，公及宋公遇於清。

及者，內為志焉爾。遇者，志相得也。

四、宋公、陳侯、蔡人、衞人伐鄭。

五、秋，翬帥師會宋公、陳侯、蔡人、衞人伐鄭。

翬者何也？公子翬也。其不稱公子何也？貶之也。何為貶之也？與於弒公，故貶之也。

六、九月，衞人殺祝吁於濮。

稱人以殺，殺有罪也。其月，謹之也。祝吁之挈，失嫌也。於濮者，譏失賊也。

七、冬，十有二月，衞人立晉。

衞人者，眾辭也。立者，不宜立者也。晉之名，惡也。其稱人以立之何也？得眾也。得眾則是賢也。賢則其曰不宜立何也？春秋之義，諸侯與正不與賢也。

* * *

