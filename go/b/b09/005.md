

## 十三經

##### 穀梁傳
　　　`隱公五年`

* * *

一、五年，春，公觀魚於棠。

傳曰：常事曰視，非常曰觀。禮，尊不親小事，卑不尸大功。魚，卑者之事也，公觀之非正也。

二、夏，四月，葬衞桓公。

月葬，故也。

三、秋，衞師入郕。

入者，內弗受也。郕，國也。將卑師眾曰師。

四、九月，考仲子之宮。初獻六羽。

考者何也？考者成之也，成之為夫人也。禮，庶子為君，為其母築宮，使公子主其祭也。於子祭，於孫止。仲子者，惠公之母，隱孫而修之，非隱也。初，始也。穀梁子曰：「舞夏，天子八佾，諸公六佾，諸侯四佾。初獻六羽，始僭樂矣。」尸子曰：「舞夏，自天子至諸侯，皆用八佾。初獻六羽，始厲樂矣。」

五、邾人、鄭人伐宋。

六、螟。

蟲災也。甚則月，不甚則時。

七、冬，十有二月，辛巳，公子彄卒。

隱不爵命大夫，其曰公子彄，何也？先君之大夫也。

八、宋人伐鄭，圍長葛。

伐國不言圍邑，此其言圍何也？久之也。伐不踰時，戰不逐奔，誅不填服。苞人民、毆牛馬曰侵。斬樹木、壞宮室曰伐。

* * *

