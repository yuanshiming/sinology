

## 十三經

##### 穀梁傳
　　　`隱公七年`

* * *

一、七年，春，王三月，叔姬歸於紀。

其不言逆何也？逆之道微，無足道焉爾。

二、滕侯卒。

滕侯無名，少曰世子，長曰君，狄道也。其不正者名也。

三、夏，城中丘。

城為保民為之也。民眾城小則益城，益城無極。凡城之志，皆譏也。

四、齊侯使其弟年來聘。

諸侯之尊，弟兄不得其屬通。其弟云者，以其來接于我，舉其貴者也。

五、秋，公伐邾。

六、冬，天王使凡伯來聘，戎伐凡伯於楚丘以歸。

凡伯者何也？天子之大夫也。國而曰伐，此一人而曰伐何也？大天子之命也。戎者衞也。戎衞者，為其伐天子之使，貶而戎之也。楚丘，衞之邑也。以歸，猶愈于執也。

* * *

