

## 十三經

##### 穀梁傳
　　　`隱公八年`

* * *

一、八年，春，宋公、衞侯遇於垂。

不期而會曰遇。遇者，志相得也。

二、三月，鄭伯使宛來歸邴。庚寅，我入邴。

名宛，所以貶鄭伯，惡與地也。入者，內弗受也。日入，惡入者也。邴者，鄭伯所受天子而祭泰山之邑也。

三、夏，六月，己亥，蔡侯考父卒。

諸侯日卒，正也。

四、辛亥，宿男卒。

宿，微國也，未能同盟，故男卒也。

五、秋，七月，庚午，宋公、齊侯、衞侯盟於瓦屋。

外盟不日，此其日何也？諸侯之參盟於是始，故謹而日之也。誥誓不及五帝，盟詛不及三王，交質子不及二伯。

六、八月，葬蔡宣公。

月葬，故也。

七、九月，辛卯，公及莒人盟於包來。

可言公及人，不可言公及大夫。

八、螟。

九、冬，十有二月，無侅卒。

無侅之名，未有聞焉。或曰，隱不爵大夫也。或說曰，故貶之也。

* * *

