

## 十三經

##### 穀梁傳
　　　`隱公九年`

* * *

一、九年，春，天王使南季來聘。

南，氏姓也。季，字也。聘，問也。聘諸侯，非正也。

二、三月，癸酉，大雨，震電。庚辰，大雨雪。

震，雷也。電，霆也。志疏數也，八日之間，再有大變，陰陽錯行，故謹而日之也。雨月，志正也。

三、俠卒。

俠者所俠也。弗大夫者，隱不爵大夫也。隱之不爵大夫何也？曰，不成為君也。

四、夏，城郎。

五、秋，七月。

無事焉，何以書？不遺時也。

六、冬，公會齊侯於防。

會者，外為主焉爾。

* * *

