

## 十三經

##### 穀梁傳
　　　`隱公十年`

* * *

一、十年，春，王二月，公會齊侯、鄭伯於中丘。

二、夏，翬帥師會齊人、鄭人伐宋。

三、六月，壬戌，公敗宋師於菅。辛未，取郜，辛巳，取防。

內不言戰，舉其大者也。取邑不日，此其日何也？不正其乘敗人而深為利，取二邑，故謹而日之也。

四、秋，宋人、衞人入鄭。宋人、蔡人、衞人伐載，鄭伯伐取之。

不正其因人之力而易取之，故主其事也。

五、冬，十月，壬午，齊人、鄭人入郕。

入者，內弗受也。日入，惡入者也。郕，國也。

* * *

