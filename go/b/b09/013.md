

## 十三經

##### 穀梁傳
　　　`桓公二年`

* * *

一、二年，春，王正月，戊申，宋督弒其君與夷及其大夫孔父。

桓無王，其曰王何也？正與夷之卒也。孔父先死，其曰及何也？書尊及卑，春秋之義也。孔父之先死何也？督欲弒君而恐不立，於是乎先殺孔父，孔父閑也。何以知其先殺孔父也？曰，子既死，父不忍稱其名；臣既死，君不忍稱其名，以是知君之累之也。孔氏父字，謚也。或曰：其不稱名，蓋為祖諱也，孔子故宋也。

二、滕子來朝。

三、三月，公會齊侯、陳侯、鄭伯於稷，以成宋亂。

以者，內為志焉爾，公為志乎成是亂也。此成矣，取不成事之辭而加之也。於內之惡，而君子無遺焉爾。

四、夏，四月，取郜大鼎於宋，戊申，納於太廟。

桓內弒其君，外成人之亂，受賂而退，以事其祖，非禮也。其道以周公為弗受也。郜鼎者，郜之所為也。曰宋，取之宋也。以是為討之鼎也。孔子曰：「名從主人，物從中國」，故曰郜大鼎也。

五、秋，七月，紀侯來朝。

朝時，此其月何也？桓內弒其君，外成人之亂，於是為齊侯、陳侯、鄭伯討，數日以賂。己即是事而朝之。惡之，故謹而月之也。

六、蔡侯、鄭伯會於鄧。

七、九月，入杞。

我入之也。

八、公及戎盟於唐。

九、冬，公至自唐。

桓無會，而其致何也？遠之也。

* * *

