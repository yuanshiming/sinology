

## 十三經

##### 穀梁傳
　　　`桓公三年`

* * *

一、三年，春，正月，公會齊侯於嬴。

二、夏，齊侯、衞侯胥命於蒲。

胥之為言猶相也。相命而信諭，謹言而退，以是為近古也。是必一人先，其以相言之何也？不以齊侯命衞侯也。

三、六月，公會杞侯於郕。

四、秋，七月，壬辰，朔，日有食之，既。

言日言朔，食正朔也。既者，盡也，有繼之辭也。

五、公子翬如齊逆女。

逆女，親者也。使大夫，非正也。

六、九月，齊侯送姜氏於讙。

送女，父不下堂，母不出祭門，諸母兄弟不出闕門。父戒之曰：「謹慎從爾舅之言。」母戒之曰：「謹慎從爾姑之言。」諸母般申之曰：「謹慎從爾父母之言。」送女踰竟，非禮也。

七、公會齊侯於讙。

無譏乎？曰為禮也。齊侯來也，公之逆而會之可也。

八、夫人姜氏至自齊。

其不言翬之以來何也？公親受之於齊侯也。子貢曰：「冕而親迎，不已重乎？」孔子曰：「合二姓之好，以繼萬世之後，何謂已重乎？」

九、冬，齊侯使其弟年來聘。

十、有年。

五穀皆熟為有年。

* * *

