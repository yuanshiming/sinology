

## 十三經

##### 穀梁傳
　　　`桓公五年`

* * *

一、五年，春，正月，甲戌、己丑，陳侯鮑卒。

鮑卒何為以二日卒之？春秋之義，信以傳信，疑以傳疑。陳侯以甲戌之日出，己丑之日得，不知死之日，故舉二日以包也。

二、夏，齊侯、鄭伯如紀。

三、天王使任叔之子來聘。

任叔之子者，錄父以使子也，故微其君臣而著其父子，不正。父在子代仕之辭也。

四、葬陳桓公。

五、城祝丘。

六、秋，蔡人、衞人、陳人從王伐鄭。

舉從者之辭也。其舉從者之辭何也？為天王諱伐鄭也。鄭，同姓之國也，在乎冀州，於是不服，為天子病矣。

七、大雩。

八、螽。

蟲災也。甚則月，不甚則時。

九、冬，州公如曹。

外相如不書，此其書何也？過我也。

* * *

