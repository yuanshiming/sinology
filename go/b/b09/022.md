

## 十三經

##### 穀梁傳
　　　`桓公十一年`

* * *

一、十有一年，春，正月，齊人、衞人、鄭人盟於惡曹。

二、夏，五月，癸未，鄭伯寤生卒。

三、秋，七月，葬鄭莊公。

四、九月，宋人執祭仲。突歸於鄭。鄭忽出奔衞。

宋人者，宋公也。其曰人何也？貶之也。曰突，賤之也。曰歸，易辭也。祭仲易其事，權在祭仲也。死君難，臣道也。今立惡而黜正，惡祭仲也。鄭忽者，世子忽也。其名，失國也。

五、柔會宋公、陳侯、蔡叔，盟於折。

柔者何？吾大夫之未命者也。

六、公會宋公於夫鍾。

七、冬，十有二月，公會宋公於闞。

* * *

