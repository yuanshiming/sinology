

## 十三經

##### 穀梁傳
　　　`桓公十二年`

* * *

一、十有二年，春，正月。

二、夏，六月，壬寅，公會紀侯、莒子，盟於曲池。

三、秋，七月，丁亥，公會宋人，燕人，盟於穀丘。

四、八月，壬辰，陳侯躍卒。

五、公會宋公於虛。

六、冬，十有一月，公會宋公於龜。

七、丙戌，公會鄭伯，盟於武父。

八、丙戌，衞侯晉卒。

九、十有二月，及鄭師伐宋。丁未，戰於宋。

非所與伐戰也。不言與鄭戰，恥不和也。於伐與戰，敗也。內諱敗，舉其可道者也。

* * *

