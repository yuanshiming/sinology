

## 十三經

##### 穀梁傳
　　　`桓公十四年`

* * *

一、十有四年，春，正月，公會鄭伯於曹。

二、無冰。

無冰，時燠也。

三、夏，五，鄭伯使其弟御來盟。

諸侯之尊，弟兄不得以屬通。其弟云者，以其來我舉其貴者也。來盟，前定也。不日，前定之盟不日。孔子曰：「聽遠音者，聞其疾，而不聞其舒；望遠者，察其貌，而不察其形。」立乎定哀，以指隱桓。隱桓之日遠矣，夏五傳疑也。

四、秋，八月，壬申，御廩災。

御廩之災不志，此其志何也？以為唯未易災之餘。

五、乙亥，嘗。

而嘗，可也，志不敬也。天子親耕，以共粢盛。王后親蠶，以共祭服。國非無良農工女也，以為人之所盡，事其祖禰，不若以己所自親者也。何用見其未易災之餘而嘗也？曰甸粟，而內之三宮。三宮米，而藏之御廩，夫嘗必有兼甸之事焉。

六、冬，十有二月，丁巳，齊侯祿父卒。

七、宋人以齊人、蔡人、衞人、陳人伐鄭。

以者，不以者也。民者，君之本也。使人以其死，非正也。

* * *

