

## 十三經

##### 穀梁傳
　　　`桓公十五年`

* * *

一、十有五年，春，二月，天王使家父來求車。

古者諸侯時獻於天子，以其國之所有。故有辭讓，而無徵求。求車，非禮也，求金甚矣。

二、三月，乙未，天王崩。

三、四月，己巳，葬齊僖公。

四、五月，鄭伯突出奔蔡。

譏奪正也。鄭世子忽復歸於鄭。反正也。

五、許叔入於許。

許叔，許之貴者也，莫宜乎許叔，其曰入何也？其歸之道，非所以歸也。

六、公會齊侯於蒿。

七、邾人、牟人、葛人來朝。

八、秋，九月，鄭伯突入於櫟。

九、冬，十有一月，公會宋公、衞侯、陳侯於袳，伐鄭。

地而後伐，疑也，非其疑也。

* * *

