

## 十三經

##### 穀梁傳
　　　`桓公十七年`

* * *

一、十有七年，春，正月，丙辰，公會齊侯、紀侯盟於黃。

二、二月，丙午，公及邾儀父盟於趡。

三、夏，五月，丙午，及齊師戰於郎。

內諱敗，舉其可道者也。不言其人，以吾敗也。不言及之者，為內諱也。

四、六月，丁丑，蔡侯封人卒。

五、秋，八月，蔡季自陳歸於蔡。

蔡季，蔡之貴者也。自陳，陳有奉焉爾。

六、癸巳，葬蔡桓侯。

七、及宋人、衞人伐邾。

八、冬，十月，朔，日有食之。

言朔不言日，食既朔也。

* * *

