

## 十三經

##### 穀梁傳
　　　`莊公二年`

* * *

一、二年，春，王二月，葬陳莊公。

二、夏，公子慶父帥師伐於餘丘。

國而曰伐。於餘丘，邾之邑也。其曰伐何也？公子貴矣，師重矣，而敵人之邑，公子病矣。病公子，所以譏乎公也。其一曰，君在而重之也。

三、秋，七月，齊王姬卒。

為之主者，卒之也。

四、冬，十有二月，夫人姜氏會齊侯於禚。

婦人既嫁，不踰竟。踰竟，非正也。婦人不言會，言會，非正也。

五、乙酉，宋公馮卒。

* * *

