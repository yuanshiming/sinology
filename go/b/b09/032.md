

## 十三經

##### 穀梁傳
　　　`莊公三年`

* * *

一、三年，春，王正月，溺會齊師伐衞。

溺者何也？公子溺也。其不稱公子何也？惡其會仇仇而伐同姓，故貶而名之也。

二、夏，四月，葬宋莊公。

月葬，故也。

三、五月，葬桓王。

傳曰，改葬也。改葬之禮，緦，舉下，緬也。或曰，郤屍以求諸侯。天子志崩不志葬，必其時也。何必焉？舉天下而葬一人，其義不疑也。志葬，故也，危不得葬也。曰，近不失崩，不志崩，失天下也。獨陰不生，獨陽不生，獨天不生，三合然後生。故曰，母之子也可，天之子也可。尊者，取尊稱焉；卑者，取卑稱焉。其曰王者，民之所歸往也。

四、秋，紀季以攜入於齊也。

攜，紀之邑也。入於齊者，以攜事齊也。入者，內弗受也。

五、冬，公次於郎。

次，止也，有畏也，欲救紀而不能也。

* * *

