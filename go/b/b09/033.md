

## 十三經

##### 穀梁傳
　　　`莊公四年`

* * *

一、四年，春，王二月，夫人姜氏饗齊侯於祝丘。

饗，甚矣！饗齊侯，所以病齊侯也。

二、三月，紀伯姬卒。

外夫人不卒，此其言卒何也？吾女也，適諸侯則尊同，以吾為之變，卒之也。

三、夏，齊侯、陳侯、鄭伯遇於垂。

四、紀侯大去其國。

大去者，不遺一人之辭也，言民之從者四年而後畢也。紀侯賢而齊滅之，不言滅而曰大去其國者，不使小人加乎君子。

五、六月，乙丑，齊侯葬紀伯姬。

外夫人不書葬，此其書葬何也？吾女也。失國，故隱而葬之。

六、秋，七月。

七、冬，公及齊人狩於郜。

齊人者，齊侯也。其曰人何也？卑公之敵，所以卑公也。何為卑公也？不復仇而怨不釋，刺釋怨也。

* * *

