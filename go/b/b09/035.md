

## 十三經

##### 穀梁傳
　　　`莊公六年`

* * *

一、六年，春，王三月，王人子突救衞。

王人，卑者也。稱名，貴之也，善救衞也。救者善，則伐者不正矣。

二、夏，六月，衞侯朔入於衞。

其不言伐衞納朔何也？不逆天王之命也。入者，內弗受也。何用弗受也？為以王命絕之也。朔之名，惡也。朔入逆，則出順矣。朔出入名，以王命絕之也。

三、秋，公至自伐衞。

惡事不致，此其致何也？不致，則無用見公之惡，事之成也。

四、螟。

五、冬，齊人來歸衞寶。

以齊首之，分惡於齊也。使之如下齊而來我然，惡戰則殺矣。

* * *

