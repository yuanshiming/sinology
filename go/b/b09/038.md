

## 十三經

##### 穀梁傳
　　　`莊公九年`

* * *

一、九年，春，齊人殺無知。

無知之挈，失嫌也。稱人以殺大夫，殺有罪也。

二、公及齊大夫盟於暨。

公不及大夫。大夫不名，無君也。盟，納子糾也。不日，其盟渝也。當齊無君，制在公矣。當可納而不納，故惡內也。

三、夏，公伐齊，納糾。齊小白入於齊。

當可納而不納。齊變而後伐。故乾時之戰，不諱敗，惡內也。大夫出奔反，以好曰歸，以惡曰入。齊公孫無知弒襄公，公子糾、公子小白不能存，出亡。齊人殺無知，而迎公子糾於魯。公子小白不讓公子糾先入，又殺之於魯，故曰齊小白入於齊，惡之也。

四、秋，七月，丁酉，葬齊襄公。

五、八月，庚申，及齊師戰於乾時，我師敗績。

六、九月，齊人取子糾殺之。

外不言取，言取，病內也。取，易辭也。猶曰取其子糾而殺之云爾。十室之邑可以逃難，百室之邑可以隱死，以千乘之魯，不能存子糾，以公為病矣。

七、冬，浚洙。

浚洙者，深洙也，著力不足也。

* * *

