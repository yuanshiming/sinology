

## 十三經

##### 穀梁傳
　　　`莊公十三年`

* * *

一、十有三年，春，齊人、宋人、陳人、蔡人、邾人會於北杏。

是齊侯、宋公也，其曰人何也？始疑之。何疑焉？桓非受命之伯也。將以事授之者也，曰可矣乎？未乎？舉人眾之辭也。

二、夏，六月，齊人滅遂。

遂，國也。其不日，微國也。

三、秋，七月。

四、冬，公會齊侯，盟於柯。

曹劌之盟也，信齊侯也。桓盟雖內與，不日，信也。

* * *

