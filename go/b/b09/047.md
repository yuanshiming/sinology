

## 十三經

##### 穀梁傳
　　　`莊公十八年`

* * *

一、十有八年，春，王三月，日有食之。

不言日，不言朔，夜食也。何以知其夜食也？曰，王者朝日，故雖為天子，必有尊也。貴為諸侯，必有長也。故天子朝日，諸侯朝朔。

二、夏，公追戎於濟西。

其不言戎之伐我何也？以公之追之，不使戎邇於我也。於濟西者，大之也。何大焉？為公之追之也。

三、秋，有蜮。

一有一亡曰有。蜮，射人者也。

四、冬，十月。

* * *

