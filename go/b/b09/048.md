

## 十三經

##### 穀梁傳
　　　`莊公十九年`

* * *

一、十有九年，春，王正月。

二、夏，四月。

三、秋，公子結媵陳人之婦於鄄，遂及齊侯、宋公盟。

媵，淺事也，不志。此其志何也？辟要盟也。何以見其辟要盟也？媵，禮之輕者也。盟，國之重也，以輕事遂乎國重無說。其曰陳人之婦，略之也。其不日，數渝，惡之也。

四、夫人姜氏如莒。

婦人既嫁，不踰竟，踰竟非正也。

五、冬，齊人、宋人、陳人伐我西鄙。

其曰鄙，遠之也。其遠之何也？不以難邇我國也。

* * *

