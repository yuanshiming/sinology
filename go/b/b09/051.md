

## 十三經

##### 穀梁傳
　　　`莊公二十二年`

* * *

一、二十有二年，春，王正月，肆大眚。

肆，失也。眚，災也。災紀也，失故也。為嫌天子之葬也。

二、癸丑，葬我小君文姜。

小君，非君也。其曰君何也？以其為公配，可以言小君也。

三、陳人殺其公子御寇。

言公子而不言大夫，公子未命為大夫也。其曰公子何也？公子之重視大夫，命以執公子。

四、夏，五月。

五、秋，七月，丙申，及齊高傒盟於防。

不言公，高傒伉也。

六、冬，公如齊納幣。

納幣，大夫之事也。禮有納采，有問名，有納徵，有告期。四者備，而後娶，禮也。公之親納幣，非禮也，故譏之。

* * *

