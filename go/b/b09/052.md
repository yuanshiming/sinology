

## 十三經

##### 穀梁傳
　　　`莊公二十三年`

* * *

一、二十有三年，春，公至自齊。

二、祭叔來聘。

其不言使何也？天子之內臣也。不正其外交，故不與使也。

三、夏，公如齊觀社。

常事曰視，非常曰觀。觀，無事之辭也，以是為尸女也。無事不出竟。

四、公至自齊。

公如往時，正也。致月，故也。如往月，致月，有懼焉爾。

五、荊人來聘。

善累而後進之。其曰人何也？舉道不待再。

六、公及齊侯遇於穀。

及者，內為志焉爾。遇者，志相得也。

七、蕭叔朝公。

微國之君，未爵命者。其不言來，於外也。朝於廟，正也。於外，非正也。

八、秋，丹桓宮楹。

禮，天子、諸侯黝堊，大夫倉，士黈，丹楹，非禮也。

九、冬，十有一月，曹伯射姑卒。

十、十有二月，甲寅，公會齊侯於扈。

* * *

