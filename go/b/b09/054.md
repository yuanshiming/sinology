

## 十三經

##### 穀梁傳
　　　`莊公二十五年`

* * *

一、二十有五年，春，陳侯使女叔來聘。

其不名何也？天子之命大夫也。

二、夏，五月，癸丑，衞侯朔卒。

三、六月，辛未，朔，日有食之。

言日言朔，食正朔也。鼓，用牲於社。鼓，禮也。用牲，非禮也。天子救日，置五麾，陳五兵五鼓，諸侯置三麾，陳三鼓三兵。大夫繫門，士繫柝。言充其陽也。

四、伯姬歸於杞。

其不言逆何也？逆之道微，無足道焉爾。

五、秋，大水。鼓、用牲於社、於門。

高下有水災曰大水。既戒鼓而駭眾，用牲可以已矣。救日以鼓兵，救水以鼓眾。

六、冬，公子友如陳。

* * *

