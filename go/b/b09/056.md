

## 十三經

##### 穀梁傳
　　　`莊公二十七年`

* * *

一、二十有七年，春，公會杞伯姬於洮。

二、夏，六月，公會齊侯、宋公、陳侯、鄭伯，同盟於幽。

同者，有同也，同尊周也。於是而後授之諸侯也。其授之諸侯何也？齊侯得眾也。桓會不致，安之也。桓盟不日，信之也。信其信，仁其仁。衣裳之會十有一，未嘗有歃血之盟也，信厚也。兵車之會四，未嘗有大戰也，愛民也。

三、秋，公子友如陳，葬原仲。

言葬不言卒，不葬者也。不葬而曰葬，諱出奔也。

四、冬，杞伯姬來。

五、莒慶來逆叔姬。

諸侯之嫁子於大夫，主大夫以與之。來者接內也。不正其接內，故不與夫婦之稱也。

六、杞伯來朝。

七、公會齊侯於城濮。

* * *

