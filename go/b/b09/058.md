

## 十三經

##### 穀梁傳
　　　`莊公二十九年`

* * *

一、二十有九年，春，新延廐。

延廐者，法廐也。其言新，有故也。有故，則何為書也？古之君人者，必時視民之所勤。民勤於力，則功築罕；民勤於財，則貢賦少；民勤於食，則百事廢矣。冬，築微。春，新延廐，以其用民力為已悉矣。

二、夏，鄭人侵許。

三、秋，有蜚。

一有一亡曰有。

四、冬，十有二月，紀叔姬卒。

五、城諸及防。

可城也，以大及小也。

* * *

