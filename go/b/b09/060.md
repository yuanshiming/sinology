

## 十三經

##### 穀梁傳
　　　`莊公三十一年`

* * *

一、三十有一年，春，築臺於郎。

二、夏，四月，薛伯卒。

三、築臺於薛。

四、六月，齊侯來獻戎捷。

齊侯來獻捷者，內齊侯也，不言使。內與同，不言使也。獻戎捷。軍得曰捷，戎菽也。

五、秋，築臺於秦。

不正。罷民三時，虞山林藪澤之利。且財盡則怨，力盡則懟，君子危之，故謹而志之也。或曰，倚諸桓也，桓外無諸侯之變，內無國事，越千里之險，北伐山戎，為燕辟地。魯外無諸侯之變，內無國事，一年罷民三時，虞山林藪澤之利。惡內也。

六、冬，不雨。

* * *

