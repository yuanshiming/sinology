

## 十三經

##### 穀梁傳
　　　`莊公三十二年`

* * *

一、三十有二年，春，城小穀。

二、夏，宋公、齊侯遇於梁丘。

遇者，志相得也。梁丘在曹、邾之間，去齊八百里，非不能從諸侯而往也。辭所遇，遇所不遇，大桓公也。

三、秋，七月，癸巳，公子牙卒。

四、八月，癸亥，公薨於路寢。

路寢，正寢也。寢疾居正寢，正也。男子不絕於婦人之手，以齋終也。

五、冬，十月，乙未，子般卒。

子卒日，正也。不日，故也。有所見則日。

六、公子慶父如齊。

此奔也，其曰如何也？諱莫如深，深則隱。苟有所見，莫如深也。

七、狄伐邢。

* * *

