

## 十三經

##### 穀梁傳
　　　`閔公元年`

* * *

一、元年，春，王正月。

繼弒君不言即位，正也。親之非父也，尊之非君也，繼之如君父也者，受國焉爾。

二、齊人救邢。

善救邢也。

三、夏，六月，辛酉，葬我君莊公。

莊公葬而後舉謚，謚所以成德也。於卒事乎加之矣。

四、秋，八月，公及齊侯盟於洛姑。季子來歸。

盟納季子也。其曰季子，貴之也。其曰來歸，喜之也。

五、冬，齊仲孫來。

其曰齊仲孫，外之也。其不目而曰仲孫，疏之也。其言齊，以累桓也。

* * *

