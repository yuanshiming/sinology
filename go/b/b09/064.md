

## 十三經

##### 穀梁傳
　　　`僖公元年`

* * *

一、元年，春，王正月。

繼弒君不言即位，正也。

二、齊師、宋師、曹師次於聶北，救邢。

救不言次，言次，非救也。非救而曰救何也？遂齊侯之意也。是齊侯與？齊侯也。何用見其是齊侯也？曹無師，曹師者，曹伯也。其不言曹伯何也？以其不言齊侯，不可言曹伯也。其不言齊侯何也？以其不足乎揚，不言齊侯也。

三、夏，六月，邢遷於夷儀。

遷者，猶得其國家以往者也。其地，邢復見也。

四、齊師、宋師、曹師城邢。

是向之師也。使之如改事然，美齊侯之功也。

五、秋，七月，戊辰，夫人姜氏薨於夷，齊人以歸。

夫人薨不地。地，故也。不言以喪歸，非以喪歸也，加喪焉。諱以夫人歸也，其以歸，薨之也。

六、楚人伐鄭。

七、八月，公會齊侯、宋公、鄭伯、曹伯、邾人於檉。

八、九月，公敗邾師於偃。

不日，疑戰也。疑戰而曰敗，勝內也。

九、冬，十月，壬午，公子友帥師敗莒師於麗，獲莒挐。

莒無大夫，其曰莒挐何也？以吾獲之目之也。內不言獲，此其言獲何也？惡公子之紿。紿者奈何？公子友謂莒挐曰：「吾二人不相說，士卒何罪？」屏左右而相搏。公子友處下，左右曰「孟勞。」孟勞者，魯之寶刀也。公子友以殺之。然則何以惡乎紿也？曰棄師之道也。

十、十有二月，丁巳，夫人氏之喪至自齊。

其不言姜，以其殺二子，貶之也。或曰「為齊桓諱殺同姓也」。

* * *

