

## 十三經

##### 穀梁傳
　　　`僖公三年`

* * *

一、三年，春，王正月，不雨。

不雨者，勤雨也。

二、夏，四月，不雨。

一時言不雨者，閔雨也。閔雨者，有志乎民者也。

三、徐人取舒。

四、六月，雨。

雨云者，喜雨也。喜雨者，有志乎民者也。

五、秋，齊侯、宋公、江人、黃人會於陽穀。

陽穀之會，桓公委端搢笏而朝諸侯。諸侯皆諭乎桓公之志。

六、冬，公子季友如齊莅盟。

莅者位也。其不日，前定也。不言及者，以國與之也。不言其人，亦以國與之也。

七、楚人伐鄭。

* * *

