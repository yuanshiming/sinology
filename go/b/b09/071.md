

## 十三經

##### 穀梁傳
　　　`僖公八年`

* * *

一、八年，春，王正月，公會王人、齊侯、宋公、衞侯、許男、曹伯、陳世子款盟於洮。鄭伯乞盟。

王人之先諸侯何也？貴王命民。朝服雖敝，必加於上。弁冕雖舊，必加於首。周室雖衰，必先諸侯。兵車之會也。以向之逃歸乞之也。乞者，重辭也，重是盟也。乞者，處其所而請與之也。蓋汋之也。

二、夏，狄伐晉。

三、秋，七月，禘於大廟，用致夫人。

用者，不宜用者也。致者，不宜致者也。言夫人必以其氏姓。言夫人而不以氏姓，非夫人也，立妾之辭也，非正也。夫人之，我可以不夫人之乎？夫人卒葬之，我可以不卒葬之乎？一則以宗廟臨之而後貶焉，一則以外之弗夫人而見正焉。

四、冬，十有二月，丁未，天王崩。

* * *

