

## 十三經

##### 穀梁傳
　　　`僖公九年`

* * *

一、九年，春，王三月，丁丑，宋公禦說卒。

二、夏，公會宰周公、齊侯、宋子、衞侯、鄭伯、許男、曹伯於葵丘。

天子之宰，通於四海。宋其稱子何也？未葬之辭也。禮，柩在堂，孤無外事。今背殯而出會，以宋子為無哀矣。

三、秋，七月，乙酉，伯姬卒。

內女也，未適人不卒，此何以卒也？許嫁笄而字之，死則以成人之喪治之。

四、九月，戊辰，諸侯盟於葵丘。

桓盟不日，此何以日？美之也。為見天子之禁，故備之也。葵丘之會，陳牲而不殺，讀書加於牲上，壹明天子之禁。曰毋雍泉，毋訖糴，毋易樹子，毋以妾為妻，毋使婦人與國事。

五、甲子，晉侯詭諸卒。

六、冬，晉里克殺其君之子奚齊。

其君之子云者，國人不子也。國人不子何也？不正其殺世子申生而立之也。

* * *

