

## 十三經

##### 穀梁傳
　　　`僖公十四年`

* * *

一、十有四年，春，諸侯城緣陵。

其曰諸侯，散辭也。聚而曰散何也？諸侯城，有散辭也，桓德衰矣。

二、夏，六月，季姬及繒子遇於防，使繒子來朝。

遇者，同謀也。來朝者，來請己也。朝不言使，言使，非正也，以病繒子也。

三、秋，八月，辛卯，沙鹿崩。

林屬於山為鹿。沙，山名也。無崩道而崩，故志之也。其日，重其變也。

四、狄侵鄭。

五、冬，蔡侯肸卒。

諸侯時卒，惡之也。

* * *

