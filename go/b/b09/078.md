

## 十三經

##### 穀梁傳
　　　`僖公十五年`

* * *

一、十有五年，春，王正月，公如齊。

二、楚人伐徐。

三、三月，公會齊侯、宋公、陳侯、衞侯、鄭伯、許男、曹伯盟於牡丘。遂次於匡。公孫敖帥師及諸侯之大夫救徐。

兵車之會也。遂，繼事也。次，止也，有畏也。善救徐也。

四、夏，五月，日有食之。

五、秋，七月，齊師、曹師伐厲。

六、八月，螽。

螽，蟲災也。甚則月，不甚則時。

七、九月，公至自會。

八、季姬歸於繒。

九、己卯，晦，震夷伯之廟。

晦，冥也。震，雷也。夷伯，魯大夫也。因此以見天子至於士皆有廟。天子七廟，諸侯五，大夫三，士二。故德厚者流光，德薄者流卑。是以貴始，德之本也。始封必為祖。

十、冬，宋人伐曹。

十一、楚人敗徐於婁林。

夷狄相敗，志也。

十二、十有一月，壬戌，晉侯及秦伯戰於韓，獲晉侯。

韓之戰，晉侯失民矣，以其民未敗而君獲也。

* * *

