

## 十三經

##### 穀梁傳
　　　`僖公十七年`

* * *

一、十有七年，春，齊人、徐人伐英氏。

二、夏，滅項。

孰滅之？桓公也。何以不言桓公也？為賢者諱也。項，國也。不可滅而滅之乎？桓公知項之可滅也，而不知己之不可以滅也。既滅人之國矣，何賢乎？君子惡惡疾其始，善善樂其終，桓公嘗有存亡繼絕之功，故君子為之諱也。

三、秋，夫人姜氏會齊侯於卞。

四、九月，公至自會。

五、冬，十有二月，乙亥，齊侯小白卒。

此不正，其日之何也？其不正前見矣。其不正之前見何也？以不正入虛國，故稱嫌焉爾。

* * *

