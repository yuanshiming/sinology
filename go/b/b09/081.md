

## 十三經

##### 穀梁傳
　　　`僖公十八年`

* * *

一、十有八年，春，王正月，宋公、曹伯、衞人、邾人伐齊。

非伐喪也。

二、夏，師救齊。

善救齊也。

三、五月，戊寅，宋師及齊師戰於甗，齊師敗績。

戰不言伐，客不言及，言及，惡宋也。

四、狄救齊。

善救齊也。

五、秋，八月，丁亥，葬齊桓公。

六、冬，邢人、狄人伐衞。

狄其稱人何也？善累而後進之。伐衞所以救齊也。功近而德遠矣。

* * *

