

## 十三經

##### 穀梁傳
　　　`僖公二十一年`

* * *

一、二十有一年，春，狄侵衞。

二、宋人、齊人、楚人盟於鹿上。

三、夏，大旱。

旱時，正也。

四、秋，宋公、楚子、陳侯、蔡侯、鄭伯、許男、曹伯會於雩，執宋公以伐宋。

以，重辭也。

五、冬，公伐邾。

六、楚人使宜申來獻捷。

捷，軍得也。其不曰宋捷何也？不與楚捷於宋也。

七、十有二月，癸丑，公會諸侯盟於薄。

會者，外為主焉爾，釋宋公。外釋不志，此其志何也？以公之與之盟目之也。不言楚，不與楚專釋也。

* * *

