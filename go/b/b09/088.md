

## 十三經

##### 穀梁傳
　　　`僖公二十五年`

* * *

一、二十有五年，春，王正月，丙午，衞侯燬滅邢。

燬之名何也？不正其伐本而滅同姓也。

二、夏，四月，癸酉，衞侯燬卒。

三、宋蕩伯姬來逆婦。

婦人既嫁不踰竟。宋蕩伯姬來逆婦，非正也。其曰婦何也？緣姑言之之辭也。

四、宋殺其大夫。

其不稱名姓，以其在祖之位，尊之也。

五、秋，楚人圍陳，納頓子於頓。

納者，內弗受也。圍一事也，納一事也，而遂言之，蓋納頓子者陳也。

六、葬衞文公。

七、冬，十有二月，癸亥，公會衞子、莒慶盟於洮。

莒無大夫，其曰莒慶何也？以公之會目之也。

* * *

