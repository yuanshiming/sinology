

## 十三經

##### 穀梁傳
　　　`僖公二十六年`

* * *

一、二十有六年，春，王正月，己未，公會莒子、衞寧速，盟於向。

公不會大夫，其曰寧速何也？以其隨莒子，可以言會也。

二、齊人侵我西鄙，公追齊師，至巂，弗及。

人，微者也。侵，淺事也。公之追之，非正也。至巂，急辭也。弗及者，弗與也，可以及而不敢及也。其侵也曰人，其追也曰師，以公之弗及，大之也。弗及，內辭也。

三、夏，齊人伐我北鄙。

四、衞人伐齊。

五、公子遂如楚乞師。

乞，重辭也，重人之死也，非所乞也。師出不必反，戰不必勝，故重之也。

六、秋，楚人滅夔，以夔子歸。

夔，國也。不日，微國也。以歸，猶愈乎執也。

七、冬，楚人伐宋，圍閔。

伐國不言圍邑，此其言圍何也？以吾用其師，目其事也。非道用師也。

八、公以楚師伐齊，取穀。

以者，不以者也。民者，君之本也。使民以其死，非其正也。

九、公至自伐齊。

惡事不致，此其致之何也？危之也。

* * *

