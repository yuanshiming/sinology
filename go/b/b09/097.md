

## 十三經

##### 穀梁傳
　　　`文公元年`

* * *

一、元年，春，王正月，公即位。

繼正即位，正也。

二、二月，癸亥，日有食之。

三、天王使叔服來會葬。

葬曰會，其志重天子之禮也。

四、夏，四月，丁巳，葬我君僖公。

薨稱公，舉上也。葬我君，接上下也。僖公葬而後舉謚，謚所以成德也，於卒事乎加之矣。

五、天王使毛伯來錫公命。

禮有受命，無來錫命。錫命非正也。

六、晉侯伐衞。

七、叔孫得臣如京師。

八、衞人伐晉。

九、秋，公孫敖會晉侯於戚。

十、冬，十月，丁未，楚世子商臣弒其君髠。

日髠之卒，所以謹商臣之弒也。夷狄不言正不正。

十一、公孫敖如齊。

* * *

