

## 十三經

##### 穀梁傳
　　　`文公二年`

* * *

一、二年，春，王二月，甲子，晉侯及秦師戰於彭衙，秦師敗績。

二、丁丑，作僖公主。

作，為也，為僖公主也。立主，喪主於虞，吉主於練。作僖公主，譏其後也。作主、壞廟，有時日於練焉。壞廟，壞廟之道，易檐可也，改塗可也。

三、三月，乙巳，及晉處父盟。

不言公，處父伉也，為公諱也。何以知其與公盟？以其日也。何以不言公之如晉？所恥也。出不書，反不致也。

四、夏，六月，公孫敖會宋公、陳侯、鄭伯、晉士縠盟於垂隴。

內大夫可以會外諸侯。

五、自十有二月不雨，至於秋七月。

歷時而言不雨，文不憂雨也。不憂雨者，無志乎民也。

六、八月，丁卯，大事於大廟，躋僖公。

大事者何？大是事也，著祫、嘗。祫祭者，毀廟之主，陳於大祖，未毀廟之主，皆升合祭於大祖。躋，升也。先親而後祖也，逆祀也。逆祀，則是無昭穆也。無昭穆則是無祖也，無祖則無天也。故曰文無天。無天者，是無天而行也。君子不以親親害尊尊，此春秋之義也。

七、冬，晉人、宋人、陳人、鄭人伐秦。

八、公子遂如齊納幣。

* * *

