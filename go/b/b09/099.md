

## 十三經

##### 穀梁傳
　　　`文公三年`

* * *

一、三年，春，王正月，叔孫得臣會晉人、宋人、陳人、衞人、鄭人伐沈，沈潰。

二、夏，五月，王子虎卒。

叔服也。此不卒者，何以卒之？以其來會葬，我卒之也。或曰，以其嘗執重以守也。

三、秦人伐晉。

四、秋，楚人圍江。

五、雨螽於宋。

外災不志，此何以志也？曰，災甚也。其甚奈何？茅茨盡矣。著於上見於下謂之雨。

六、公如晉，十有二月，己巳，公及晉侯盟。

七、晉陽處父帥師伐楚救江。

此伐楚，其言救江何也？江遠楚近，伐楚所以救江也。

* * *

