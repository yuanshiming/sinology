

## 十三經

##### 穀梁傳
　　　`文公四年`

* * *

一、四年，春，公至自晉。

二、夏，逆婦姜於齊。

其曰婦姜，為其禮成乎齊也。其逆者誰也？親逆而稱婦，或者公與？何其速婦之也？曰，公也。其不言公何也？非成禮於齊也。曰婦，有姑之辭也。其不言氏何也？貶之也。何為貶之也？夫人與有貶也。

三、秋，楚人滅江。

四、晉人伐秦。

五、衞侯使甯俞來聘。

六、冬，十有一月，壬寅，夫人風氏薨。

* * *

