

## 十三經

##### 穀梁傳
　　　`文公七年`

* * *

一、七年，春，公伐邾。

二、三月，甲戌，取須句。

取邑不日，此其日何也？不正其再取，故謹而日之也。

三、遂城郚。

遂，繼事也。

四、夏，四月，宋公王臣卒。

五、宋人殺其大夫。

稱人以殺，誅有罪也。

六、戊子，晉人及秦人戰於令狐，晉先蔑奔秦。

不言出，在外也。輟戰而奔秦，以是為逃軍也。

七、狄侵我西鄙。

八、秋，八月，公會諸侯、晉大夫盟於扈。

其曰諸侯，略之也。

九、冬，徐伐莒。

十、公孫敖如莒莅盟。

莅，位也。其曰位何也？前定也。其不日，前定之盟不日也。

* * *

