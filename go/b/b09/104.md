

## 十三經

##### 穀梁傳
　　　`文公八年`

* * *

一、八年，春，王正月。

二、夏，四月。

三、秋，八月，戊申，天王崩。

四、冬，十月，壬午，公子遂會晉趙盾盟於衡雍。

五、乙酉，公子遂會雒戎盟於暴。

六、公孫敖如京師，不至而復。丙戌，奔莒。

不言所至，未如也。未如則未復也。未如而曰如，不廢君命也。未復而曰復，不專君命也。其如非如也，其復非復也，唯奔莒之為信，故謹而日之也。

七、螽。

八、宋人殺其大夫司馬，宋司城來奔。

司馬，官也。其以官稱，無君之辭也。司城，官也。其以官稱，無君之辭也。來奔者不言出，舉其接我也。

* * *

