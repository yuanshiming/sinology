

## 十三經

##### 穀梁傳
　　　`文公九年`

* * *

一、九年，春，毛伯來求金。

求車猶可，求金甚矣。

二、夫人姜氏如齊。

三、二月，叔孫得臣如京師。辛丑，葬襄王。

京，大也。師，眾也。言周，必以眾與大言之也。天子志崩不志葬，舉天下而葬一人，其道不疑也。志葬，危不得葬也。日之，甚矣，其不葬之辭也。

四、晉人殺其大夫先都。

五、三月，夫人姜氏至自齊。

卑以尊致，病文公也。

六、晉人殺其大夫士縠及箕鄭父。

稱人以殺，誅有罪也。鄭父累也。

七、楚人伐鄭。

八、公子遂會晉人、宋人、衞人、許人救鄭。

九、夏，狄侵齊。

十、秋，八月，曹伯襄卒。

十一、九月，癸酉，地震。

震，動也，地不震者也。震，故謹而日之也。

十二、冬，楚子使萩來聘。

楚無大夫，其曰荻何也？以其來我，褒之也。

十三、秦人來歸僖公、成風之襚。

秦人弗夫人也，即外之弗夫人而見正焉。

十四、葬曹共公。

* * *

