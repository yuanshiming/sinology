

## 十三經

##### 穀梁傳
　　　`文公十二年`

* * *

一、十有二年，春，王正月，郕伯來奔。

二、杞伯來朝。

三、二月，庚子，子叔姬卒。

其曰子叔姬，貴也，公之母姊妹也。其一傳曰，許嫁，以卒之也。男子二十而冠，冠而列。丈夫三十而娶。女子十五而許嫁，二十而嫁。

四、夏，楚人圍巢。

五、秋，滕子來朝。

六、秦伯使術來聘。

七、冬，十有二月，戊午，晉人、秦人戰於河曲。

不言及，秦、晉之戰已亟，故略之也。

八、季孫行父帥師城諸及鄆。

稱帥師，言有難也。

* * *

