

## 十三經

##### 穀梁傳
　　　`文公十三年`

* * *

一、十有三年，春，王正月。

二、夏，五月，壬午，陳侯朔卒。

三、邾子蘧篨卒。

四、自正月不雨，至於秋七月。

五、大室屋壞。

大室屋壞者，有壞道也，譏不修也。大室猶世室也。周公曰大廟，伯禽曰大室，群公曰宮。禮，宗廟之事，君親割，夫人親舂，敬之至也。為社稷之主，而先君之廟壞，極稱之，志不敬也。

六、冬，公如晉。衞侯會公於沓。

七、狄侵衞。

八、十有二月，乙丑，公及晉侯盟。

九、公還自晉，鄭伯會公於棐。

還者，事未畢也，自晉事畢也。

* * *

