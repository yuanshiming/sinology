

## 十三經

##### 穀梁傳
　　　`文公十五年`

* * *

一、十有五年，春，季孫行父如晉。

二、三月，宋司馬華孫來盟。

司馬，官也。其以官稱，無君之辭也。來盟者何？前定也。不言及者，以國與之也。

三、夏，曹伯來朝。

四、齊人歸公孫敖之喪。

五、六月，辛丑，朔，日有食之。鼓，用牲於社。

六、單伯至自齊。

大夫執則致，致則名。此其不名何也？天子之命大夫也。

七、晉郤缺帥師伐蔡。戊申，入蔡。

八、秋，齊人侵我西鄙。

其曰鄙，遠之也。其遠之何也？不以難介我國也。

九、季孫行父如晉。

十、冬，十有一月，諸侯盟於扈。

十一、十有二月，齊人來歸子叔姬。

其曰子叔姬，貴之也。其言來歸何也？父母之於子，雖有罪，猶欲其免也。

十二、齊侯侵我西鄙，遂伐曹，入其郛。

* * *

