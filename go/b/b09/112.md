

## 十三經

##### 穀梁傳
　　　`文公十六年`

* * *

一、十有六年，春，季孫行父會齊侯於陽穀，齊侯弗及盟。

弗及者，內辭也。行父失命矣。齊得，內辭也。

二、夏，五月，公四不視朔。

天子告朔於諸侯，諸侯受乎禰廟，禮也。四不視朔，公不臣也，以公為厭政以甚矣。

三、六月，戊辰，公子遂及齊侯盟於師丘。

復行父之盟也。

四、秋，八月，辛未，夫人姜氏薨。

五、毀泉臺。

喪不貳事，貳事，緩喪也。以文為多失道矣。自古為之，今毀之，不如勿處而已矣。

六、楚人、秦人、巴人滅庸。

七、冬，十有一月，宋人弒其君杵臼。

* * *

