

## 十三經

##### 穀梁傳
　　　`文公十八年`

* * *

一、十有八年，春，王二月，丁丑，公薨於臺下。

臺下，非正也。

二、秦伯罃卒。

三、夏，五月，戊戌，齊人弒其君商人。

四、六月，癸酉，葬我君文公。

五、秋，公子遂、叔孫得臣如齊。

使舉上客，而不稱介，不正其同倫而相介，故列而數之也。

六、冬，十月，子卒。

子卒，不日，故也。

七、夫人姜氏歸於齊。

惡宣公也。有不待貶絕，而罪惡見者；有待貶絕，而惡從之者。姪娣者，不孤子之意也。一人有子，三人緩帶。一曰就賢也。

八、季孫行父如齊。

九、莒弒其君庶其。

* * *

