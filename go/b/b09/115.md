

## 十三經

##### 穀梁傳
　　　`宣公元年`

* * *

一、元年，春，王正月，公即位。

繼故而言即位，與聞乎故也。

二、公子遂如齊逆女。

三、三月，遂以夫人婦姜至自齊。

其不言氏，喪未畢，故略之也。其曰婦，緣姑言之之辭也。遂之挈由上致之也。

四、夏，季孫行父如齊。

五、晉放其大夫胥甲父於衞。

放，猶屏也。稱國以放，放無罪也。

六、公會齊侯於平州。

七、公子遂如齊。

八、六月，齊人取濟西田。

內不言取，言取，授之也，以是為賂齊也。

九、秋，邾子來朝。

十、楚子、鄭人侵陳，遂侵宋。晉趙盾帥師救陳。宋公、陳侯、衞侯、曹伯會晉師於棐林，伐鄭。

遂，繼事也。善救陳也。列數諸侯而會晉趙盾，大趙盾之事也。其曰師何也？以其大之也。於棐林，地而從伐鄭，疑辭也。此其地何？則著其美也。

十一、冬，晉趙穿帥師侵崇。

十二、晉人、宋人伐鄭。

* * *

