

## 十三經

##### 穀梁傳
　　　`宣公四年`

* * *

一、四年，春，王正月，公及齊侯平莒及郯，莒人不肯。公伐莒，取向。

及者，內為志焉爾。平，成也。不肯者，可以肯也。伐猶可，取向甚矣。莒人辭不受治也。伐莒，義兵也。取向，非也，乘義而為利也。

二、秦伯稻卒。

三、夏，六月，乙酉，鄭公子歸生弒其君夷。

四、赤狄侵齊。

五、秋，公如齊。

六、公至自齊。

七、冬，楚子伐鄭。

* * *

