

## 十三經

##### 穀梁傳
　　　`宣公八年`

* * *

一、八年，春，公至自會。

二、夏，六月，公子遂如齊，至黃乃復。

乃者，亡乎人之辭也。復者，事畢也，不專公命也。

三、辛巳，有事於大廟。仲遂卒於垂。壬午，猶繹。萬入，去籥。

為若反命而後卒也。此公子也，其曰仲何也？疏之也。何為疏之也？是不卒者也。不疏則無用見其不卒也。則其卒之何也？以譏乎宣也。其譏乎宣何也？聞大夫之喪，則去樂卒事。猶者，可以已之辭也。繹者，祭之旦日之享賓也。以其為之變，譏之也。

四、戊子，夫人熊氏薨。

五、晉師、白狄伐秦。

六、楚人滅舒鄝。

七、秋，七月，甲子，日有食之，既。

八、冬，十月，己丑，葬我小君頃熊。雨，不克葬。庚寅，日中而克葬。

葬既有日，不為雨止，禮也。雨不克葬，喪不以制也。而，緩辭也。足乎日之辭也。

九、城平陽。

十、楚師伐陳。

* * *

