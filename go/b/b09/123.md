

## 十三經

##### 穀梁傳
　　　`宣公九年`

* * *

一、九年，春，王正月，公如齊。

二、公至自齊。

三、夏，仲孫蔑如京師。

四、齊侯伐萊。

五、秋，取根牟。

六、八月，滕子卒。

七、九月，晉侯、宋公、衞侯、鄭伯、曹伯會於扈。

八、晉荀林父帥師伐陳。

九、辛酉，晉侯黑臀卒於扈。

其地，於外也。其日，未踰竟也。

十、冬，十月，癸酉，衞侯鄭卒。

十一、宋人圍滕。

十二、楚子伐鄭。

十三、晉郤缺帥師救鄭。

十四、陳殺其大夫泄冶。

稱國以殺其大夫，殺無罪也。泄冶之無罪如何？陳靈公通於夏徵舒之家。公孫寧、儀行父亦通其家。或衣其衣，或衷其襦，以相戲於朝。泄冶聞之，入諫曰：「使國人聞之則猶可，使仁人聞之則不可。」君愧於泄冶，不能用其言而殺之。

* * *

