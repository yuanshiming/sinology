

## 十三經

##### 穀梁傳
　　　`宣公十年`

* * *

一、十年，春，公如齊。

二、公至自齊。

三、齊人歸我濟西田。

公娶齊，齊由以為兄弟反之。不言來，公如齊受之也。

四、夏，四月，丙辰，日有食之。

五、己巳，齊侯元卒。

六、齊崔氏出奔衞。

氏者，舉族而出之之辭也。

七、公如齊。

八、公至自齊。

九、癸巳，陳夏徵舒弒其君平國。

十、六月，宋師伐滕。

十一、公孫歸父如齊，葬齊惠公。

十二、晉人、宋人、衞人、曹人伐鄭。

十三、秋，天王使王季子來聘。

其曰王季，王子也。其曰子，尊之也。聘，問也。

十四、公孫歸父帥師伐邾，取繹。

十五、大水。

十六、季孫行父如齊。

十七、冬，公孫歸父如齊。

十八、齊侯使國佐來聘。

十九、饑。

二十、楚子伐鄭。

* * *

