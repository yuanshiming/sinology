

## 十三經

##### 穀梁傳
　　　`宣公十一年`

* * *

一、十有一年，春，王正月。

二、夏，楚子、陳侯、鄭伯盟於夷陵。

三、公孫歸父會齊人伐莒。

四、秋，晉侯會狄於欑函。

不言及，外狄。

五、冬，十月，楚人殺陳夏徵舒。

此入而殺也，其不言入何也？外徵舒於陳也。其外徵舒於陳何也？明楚之討有罪也。

六、丁亥，楚子入陳。

入者，內弗受也。日入，惡入者也。何用弗受也？不使夷狄為中國也。

七、納公孫寧、儀行父於陳。

納者，內弗受也。輔人之不能民而討，猶可；入人之國，制人之上下，使不得其君臣之道，不可。

* * *

