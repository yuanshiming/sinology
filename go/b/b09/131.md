

## 十三經

##### 穀梁傳
　　　`宣公十七年`

* * *

一、十有七年，春，王正月，庚子，許男錫我卒。

二、丁未，蔡侯申卒。

三、夏，葬許昭公。

四、葬蔡文公。

五、六月，癸卯，日有食之。

六、己未，公會晉侯、衞侯、曹伯、邾子，同盟於斷道。

同者，有同也，同外楚也。

七、秋，公至自會。

八、冬，十有一月，壬午，公弟叔肸卒。

其曰公弟叔肸，賢之也。其賢之何也？宣弒而非之也。非之則胡為不去也？曰「兄弟也，何去而之？」與之財，則曰：「我足矣。」織屨而食，終身不食宣公之食。君子以是為通恩也，以取貴乎春秋。

* * *

