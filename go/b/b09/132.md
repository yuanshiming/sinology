

## 十三經

##### 穀梁傳
　　　`宣公十八年`

* * *

一、十有八年，春，晉侯、衞世子臧伐齊。

二、公伐杞。

三、夏，四月。

四、秋，七月，邾人戕繒子於繒。

戕猶殘也，梲殺也。

五、甲戌，楚子呂卒。

夷狄不卒，卒，少進也。卒而不日，日，少進也。日而不言正，不正，簡之也。

六、公孫歸父如晉。

七、冬，十月，壬戌，公薨於路寢。

正寢也。

八、歸父還自晉，至檉，遂奔齊。

還者，事未畢也，自晉事畢也。與人之子，守其父之殯。損殯而奔其父之使者，是以奔父也。遂，繼事也。

* * *

