

## 十三經

##### 穀梁傳
　　　`成公元年`

* * *

一、元年，春，王正月，公即位。

二、二月，辛酉，葬我君宣公。

三、無冰。

終時無冰則志。此未終時而言無冰何也？終無冰矣，加之寒之辭也。

四、三月，作丘甲。

作，為也，丘為甲也。丘甲，國之事也。丘作甲，非正也。丘作甲之為非正何也？古者，立國家，百官具，農工皆有職以事上。古者，有四民，有士民，有商民，有農民，有工民。夫甲，非人人之所能為也。丘作甲，非正也。

五、夏，臧孫許及晉侯盟於赤棘。

六、秋，王師敗績於貿戎。

不言戰，莫之敢敵也。為尊者諱敵不諱敗，為親者諱敗不諱敵，尊尊親親之義也。然則孰敗之？晉也。

七、冬，十月。

八、（無經）

季孫行父禿，晉郤克眇，衞孫良夫跛，曹公子手僂，同時聘於齊。齊侯使禿者御禿者，使眇者御眇者，使跛者御跛者，使僂者御僂者。蕭同姪子處臺上而笑之。聞於客，客不說而去，相與立胥閭而語，移日不解。齊人有知之者曰：「齊之患，必自此始矣。」

* * *

