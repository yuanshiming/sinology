

## 十三經

##### 穀梁傳
　　　`成公二年`

* * *

一、二年，春，齊侯伐我北鄙。

二、夏，四月，丙戌，衞孫良夫帥師及齊師戰於新築，衞師敗績。

三、六月，癸酉，季孫行父、臧孫許、叔孫僑如、公孫嬰齊帥師會晉郤克、衞孫良夫、曹公子手，及齊侯戰於鞌，齊師敗績。

其日，或曰日其戰也，或曰日其悉也。曹無大夫，其曰公子何也？以吾之四大夫在焉，舉其貴者也。

四、秋，七月，齊侯使國佐如師。乙酉，及國佐盟於爰婁。

鞌，去國五百里。爰婁，去國五十里。一戰綿地五百里，焚雍門之茨，侵車東至海。君子聞之曰：「夫甚。」甚之辭焉，齊有以取之也。齊之有以取之何也？敗衞師於新築，侵我北鄙，敖郤獻子，齊有以取之也。爰婁在師之外。郤克曰：「反魯、衞之侵地，以紀侯之甗來，以蕭同姪子之母為質，使耕者皆東其畝，然後與子盟。」國佐曰：「反魯、衞之侵地，以紀侯之甗來，則諾。以蕭同姪子之母為質，則是齊侯之母也。齊侯之母，猶晉君之母也，晉君之母猶齊侯之母也。使耕者盡東其畝，則是終士齊也，不可。請一戰，一戰不克，請再；再不克，請三；三不克，請四；四不克，請五；五不克，舉國而授。」於是而與之盟。

五、八月，壬午，宋公鮑卒。

六、庚寅，衞侯速卒。

七、取汶陽田。

八、冬，楚師、鄭師侵衞。

九、十有一月，公會楚公子嬰齊於蜀。

楚無大夫，其曰公子何也？嬰齊亢也。

十、丙申，公及楚人、秦人、宋人、陳人、衞人、鄭人、齊人、曹人、邾人、薛人、繒人盟於蜀。

楚其稱人何也？於是而後公得其所也。會與盟同月，則地會，不地盟。不同月，則地會地盟。此其地會地盟何也？以公得其所，申其事也。今之屈，向之驕也。

* * *

