

## 十三經

##### 穀梁傳
　　　`成公三年`

* * *

一、三年，春，王正月，公會晉侯、宋公、衞侯、曹伯伐鄭。

二、辛亥，葬衞穆公。

三、二月，公至自伐鄭。

四、甲子，新宮災，三日哭。

新宮者，禰宮也。三日哭，哀也。其哀，禮也。迫近不敢稱謚，恭也。其辭恭且哀，以成公為無譏矣。

五、乙亥，葬宋文公。

六、夏，公如晉。

七、鄭公子去疾帥師伐許。

八、公至自晉。

九、秋，叔孫僑如帥師圍棘。

十、大雩。

十一、晉郤克、衞孫良夫伐廧咎如。

十二、冬，十有一月，晉侯使荀庚來聘。

十三、衞侯使孫良夫來聘。

十四、丙午，及荀庚盟。

十五、丁未，及孫良夫盟。

其日，公也。來聘而求盟，不言及之者，以國與之也。不言其人，亦以國與之也。不言求，兩欲之也。

十六、鄭伐許。

* * *

