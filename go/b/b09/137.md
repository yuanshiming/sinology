

## 十三經

##### 穀梁傳
　　　`成公五年`

* * *

一、五年，春，王正月，杞叔姬來歸。

婦人之義，嫁曰歸，反曰來歸。

二、仲孫蔑如宋。

三、夏，叔孫僑如會晉荀首於穀。

四、梁山崩。

不日何也？高者有崩道也。有崩道則何以書也？曰梁山崩，壅遏河，三日不流，晉君召伯尊而問焉。伯尊來遇輦者，輦者不辟，使車右下而鞭之。輦者曰：「所以鞭我者，其取道遠矣。」伯尊下車而問焉，曰：「子有聞乎？」對曰：「梁山崩，壅遏河，三日不流。」伯尊曰：「君為此召我也，為之奈何？」輦者曰：「天有山，天崩之。天有河，天壅之。雖召伯尊如之何？」伯尊由忠問焉，輦者曰：「君親素縞，帥群臣而哭之，既而祠焉，斯流矣。」伯尊至，君問之曰：「梁山崩，壅遏河，三日不流，為之奈何？」伯尊曰：「君親素縞，帥群臣而哭之，既而祠焉，斯流矣。」孔子聞之曰：「伯尊其無績乎，攘善也。」

五、秋，大水。

六、冬，十一月，己酉，天王崩。

七、十有二月，己丑，公會晉侯、齊侯、宋公、衞侯、鄭伯、曹伯、邾子、杞伯同盟於蟲牢。

* * *

