

## 十三經

##### 穀梁傳
　　　`成公七年`

* * *

一、七年，春，王正月，鼷鼠食郊牛角，改卜牛。鼷鼠又食郊牛角，乃免牛。

不言日，急辭也，過有司也。郊牛，日展斛角而知傷，展道盡矣，其所以備災之道不盡也。又，有繼之辭也。其，緩辭也。曰，亡乎人矣，非人之所能也，所以免有司之過也。乃，亡乎人之辭也。免牲者，為之緇衣纁裳，有司玄端，奉送至於南郊。免牛亦然。免牲不日不郊，免牛亦然。

二、吳伐郯。

三、夏，五月，曹伯來朝。

四、不郊，猶三望。

五、秋，楚公子嬰齊帥師伐鄭。

六、公會晉侯、齊侯、宋公、衞侯、曹伯、莒子、邾子、杞伯救鄭。八月，戊辰，同盟於馬陵。

七、公至自會。

八、吳入州來。

九、冬，大雩。

雩不月而時，非之也。冬無為雩也。

十、衞孫林父出奔晉。

* * *

