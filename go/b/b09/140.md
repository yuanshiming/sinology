

## 十三經

##### 穀梁傳
　　　`成公八年`

* * *

一、八年，春，晉侯使韓穿來言汶陽之田，歸之於齊。

於齊，緩辭也，不使盡我也。

二、晉欒書帥師侵蔡。

三、公孫嬰齊如莒。

四、宋公使華元來聘。

五、夏，宋公使公孫壽來納幣。

六、晉殺其大夫趙同、趙括。

七、秋，七月，天子使召伯來錫公命。

禮有受命，無來錫命，錫命，非正也。曰天子何也？曰，見一稱也。

八、冬，十月，癸卯，杞叔姬卒。

九、晉侯使士燮來聘。

十、叔孫僑如會晉士燮、齊人、邾人伐郯。

十一、衞人來媵。

媵，淺事也，不志。此其志何也？以伯姬之不得其所，故盡其事也。

* * *

