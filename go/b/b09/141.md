

## 十三經

##### 穀梁傳
　　　`成公九年`

* * *

一、九年，春，王正月，杞伯來迎叔姬之喪以歸。

夫無逆出妻之喪而為之也。

二、公會晉侯、齊侯、宋公、衞侯、鄭伯、曹伯、莒子、杞伯同盟於蒲。

三、公至自會。

四、二月，伯姬歸於宋。

五、夏，季孫行父如宋致女。

致者，不致者也。婦人在家制於父，既嫁制於夫。如宋致女，是以我盡之也。不正，故不與內稱也。逆者微，故致女詳其事，賢伯姬也。

六、晉人來媵。

媵，淺事也，不志。此其志何也？以伯姬之不得其所，故盡其事也。

七、秋，七月，丙子，齊侯無野卒。

八、晉人執鄭伯。

九、晉欒書帥師伐鄭。

不言戰，以鄭伯也。為尊者諱恥，為賢者諱過，為親者諱疾。

十、冬，十有一月，葬齊頃公。

十一、楚公子嬰齊帥師伐莒。庚申，莒潰。楚人入鄆。

其日，莒雖夷狄，猶中國也。大夫潰莒而之楚，是以知其上為事也。惡之，故謹而日之也。

十二、秦人、白狄伐晉。

十三、鄭人圍許。

十四、城中城。

城中城者，非外民也。

* * *

