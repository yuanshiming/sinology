

## 十三經

##### 穀梁傳
　　　`成公十三年`

* * *

一、十有三年，春，晉侯使郤錡來乞師。

乞，重辭也。古之人重師，故以乞言之也。

二、三月，公如京師。

公如京師，不月，月非如也。非如而曰如，不叛京師也。

三、夏，五月，公自京師，遂會晉侯、宋公、衞侯、鄭伯、曹伯、邾人、滕人伐秦。

言受命，不敢叛周也。

四、曹伯廬卒於師。

閔之也。公、大夫在師曰師，在會曰會。

五、秋，七月，公至自伐秦。

六、冬，葬曹宣公。

葬時，正也。

* * *

