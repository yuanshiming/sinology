

## 十三經

##### 穀梁傳
　　　`成公十五年`

* * *

一、十有五年，春，王二月，葬衞定公。

二、三月，乙巳，仲嬰齊卒。

此公孫也，其曰仲何也？子由父疏之也。

三、癸丑，公會晉侯、衞侯、鄭伯、曹伯、宋世子成、齊國佐、邾人同盟於戚。晉侯執曹伯，歸於京師。

以晉侯而斥執曹伯，惡晉侯也。不言之，急辭也。斷在晉侯也。

四、公至自會。

五、夏，六月，宋公固卒。

六、楚子伐鄭。

七、秋，八月，庚辰，葬宋共公。

月卒日葬，非葬者也。此其言葬何也？以其葬共姬，不可不葬共公也。葬共姬，則其不可不葬共公何也？夫人之義，不可踰君。為賢者崇也。

八、宋華元出奔晉。

九、宋華元自晉歸於宋。

十、宋殺其大夫山。

十一、宋魚石出奔楚。

十二、冬，十有一月，叔孫僑如會晉士燮、齊高無咎、宋華元、衞孫林父、鄭公子鰌、邾人，會吳於鍾離。

會又會，外之也。

十三、許遷於葉。

遷者，猶得其國家以往者也。其地，許復見也。

* * *

