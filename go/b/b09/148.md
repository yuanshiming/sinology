

## 十三經

##### 穀梁傳
　　　`成公十六年`

* * *

一、十有六年，春，王正月，雨，木冰。

雨而木冰，志異也。傳曰，根枝折。

二、夏，四月，辛未，滕子卒。

三、鄭公子喜帥師侵宋。

四、六月，丙寅，朔，日有食之。

五、甲午，晦，晉侯及楚子、鄭伯戰於鄢陵。楚子、鄭師敗績。

日事遇晦曰晦，四體偏斷曰敗，此其敗則目也。楚不言師，君重於師也。

六、楚殺其大夫公子側。

七、秋，公會晉侯、齊侯、衞侯、宋華元、邾人於沙隨，不見公。

不見公者，可以見公也。可以見公而不見公，譏在諸侯也。

八、公至自會。

九、公會尹子、晉侯、齊國佐、邾人伐鄭。

十、曹伯歸自京師。

不言所歸，歸之善者也。出入不名，以為不失其國也。歸為善，自某歸次之。

十一、九月，晉人執季孫行父，舍之於苕丘。

執者不舍，而舍公所也。執者致，而不致，公在也。何其執而辭也？猶存公也。存意公亦存也，公存也。

十二、冬，十月，乙亥，叔孫僑如出奔齊。

十三、十有二月，乙丑，季孫行父及晉郤犨盟於扈。

十四、公至自會。

十五、乙酉，刺公子偃。

大夫日卒，正也。先刺後名，殺無罪也。

* * *

