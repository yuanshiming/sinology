

## 十三經

##### 穀梁傳
　　　`成公十七年`

* * *

一、十有七年，春，衞北宮括帥師侵鄭。

二、夏，公會尹子、單子、晉侯、齊侯、宋公、衞侯、曹伯、邾人伐鄭。

三、六月，乙酉，同盟於柯陵。

柯陵之盟，謀復伐鄭也。

四、秋，公至自會。

不曰至自伐鄭也，公不周乎伐鄭也。何以知公之不周乎伐鄭？以其以會致也。何以知其盟復伐鄭也？以其後會之人盡盟者也。不周乎伐鄭，則何為日也？言公之不背柯陵之盟也。

五、齊高無咎出奔莒。

六、九月，辛丑，用郊。

夏之始可以承春，以秋之末，承春之始，蓋不可矣。九月用郊，用者，不宜用也。宮室不設，不可以祭；衣服不脩，不可以祭；車馬器械不備，不可以祭；有司一人不備其職，不可以祭。祭者，薦其時也，薦其敬也，薦其美也，非享味也。

七、晉侯使荀罃來乞師。

八、冬，公會單子、晉侯、宋公、衞侯、曹伯、齊人、邾人伐鄭。

言公不背柯陵之盟也。

九、十有一月，公至自伐鄭。

十、壬申，公孫嬰齊卒於貍蜃。

十一月無壬申，壬申乃十月也。致公而後錄，臣子之義。其地，未踰竟也。

十一、十有二月，丁巳，朔，日有食之。

十二、邾子貜且卒。

十三、晉殺其大夫郤錡、郤犨、郤至。

自禍於是起矣。

十四、楚人滅舒庸。

* * *

