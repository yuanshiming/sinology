

## 十三經

##### 穀梁傳
　　　`成公十八年`

* * *

一、十有八年，春，王正月，晉殺其大夫胥童。

二、庚申，晉弒其君州蒲。

稱國以弒其君，君惡甚矣。

三、齊殺其大夫國佐。

四、公如晉。

五、夏，楚子、鄭伯伐宋。宋魚石復入於彭城。

六、公至自晉。

七、晉侯使士匄來聘。

八、秋，杞伯來朝。

九、八月，邾子來朝。

十、築鹿囿。

築不志，此其志何也？山林藪澤之利，所以與民共也。虞之，非正也。

十一、己丑，公薨於路寢。

路寢，正也。男子不絕婦人之手，以齊終也。

十二、冬，楚人、鄭人侵宋。

十三、晉侯使士魴來乞師。

十四、十有二月，仲孫蔑會晉侯、宋公、衞侯、邾子、齊崔杼，同盟於虛朾。

十五、丁未，葬我君成公。

* * *

