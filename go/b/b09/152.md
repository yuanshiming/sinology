

## 十三經

##### 穀梁傳
　　　`襄公二年`

* * *

一、二年，春，王正月，葬簡王。

二、鄭師伐宋。

三、夏，五月，庚寅，夫人姜氏薨。

四、六月，庚辰，鄭伯睔卒。

五、晉師、宋師、衞寧殖侵鄭。

其曰衞寧殖，如是而稱於前事也。

六、秋，七月，仲孫蔑會晉荀罃、宋華元、衞孫林父、曹人、邾人於戚。

七、己丑，葬我小君齊姜。

八、叔孫豹如宋。

九、冬，仲孫蔑會晉荀罃、齊崔杼、宋華元、衞孫林父、曹人、邾人、滕人、薛人、小邾人於戚，城於虎牢。

若言中國焉，內鄭也。

十、楚殺其大夫公子申。

* * *

