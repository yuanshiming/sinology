

## 十三經

##### 穀梁傳
　　　`襄公三年`

* * *

一、三年，春，楚公子嬰齊帥師伐吳。

二、公如晉。夏，四月，壬戌，公及晉侯盟於長樗。

三、公至自晉。

四、六月，公會單子、晉侯、宋公、衞侯、鄭伯、莒子、邾子、齊世子光，己未，同盟於雞澤。

同者，有同也，同外楚也。

五、陳侯使袁僑如會。

如會，外乎會也，於會受命也。

六、戊寅，叔孫豹及諸侯之大夫及陳袁僑盟。

及以及，與之也。諸侯以為可與，則與之；不可與，則釋之。諸侯盟，又大夫相與私盟，是大夫張也。故雞澤之會，諸侯始失正矣，大夫執國權。曰袁僑，異之也。

七、秋，公至自會。

八、冬，晉荀罃帥師伐許。

* * *

