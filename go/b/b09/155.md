

## 十三經

##### 穀梁傳
　　　`襄公五年`

* * *

一、五年，春，公至自晉。

二、夏，鄭伯使公子發來聘。

三、叔孫豹、繒世子巫如晉。

外不言如，而言如，為我事往也。

四、仲孫蔑、衞孫林父會吳於善稻。

吳謂善伊，謂稻緩。號從中國，名從主人。

五、秋，大雩。

六、楚殺其大夫公子壬夫。

七、公會晉侯、宋公、陳侯、衞侯、鄭伯、曹伯、莒子、邾子、滕子、薛伯、齊世子光、吳人、繒人于戚。

八、公至自會。

九、冬，戍陳。

內辭也。

十、楚公子貞帥師伐陳。

十一、公會晉侯、宋公、衞侯、鄭伯、曹伯、莒子、邾子、滕子、薛伯、齊世子光救陳。

十二、十有二月，公至自救陳。

善救陳也。

十三、辛未，季孫行父卒。

* * *

