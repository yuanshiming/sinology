

## 十三經

##### 穀梁傳
　　　`襄公七年`

* * *

一、七年，春，郯子來朝。

二、夏，四月，三卜郊，不從，乃免牲。

夏四月，不時也。三卜，禮也。乃者，亡乎人之辭也。

三、小邾子來朝。

四、城費。

五、秋，季孫宿如衞。

六、八月，螽。

七、冬，十月，衞侯使孫林父來聘，壬戌，及孫林父盟。

八、楚公子貞帥師圍陳。

九、十有二月，公會晉侯、宋公、陳侯、衞侯、曹伯、莒子、邾子於鄬。鄭伯髠原如會，未見諸侯。丙戌，卒於操。

未見諸侯，其曰如會何也？致其志也。禮，諸侯不生名。此其生名何也？卒之名也。卒之名，則何為加之如會之上？見以如會卒也。其見以如會卒何也？鄭伯將會中國，其臣欲從楚，不勝其臣，弒而死。其言不弒何也？不使夷狄之民加乎中國之君也。其地，於外也。其日，未踰竟也。日卒時葬，正也。

十、陳侯逃歸。

以其去諸侯，故逃之也。

* * *

