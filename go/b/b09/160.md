

## 十三經

##### 穀梁傳
　　　`襄公十年`

* * *

一、十年，春，公會晉侯、宋公、衞侯、曹伯、莒子、邾子、滕子、薛伯、杞伯、小邾子、齊世子光，會吳於柤。

會又會，外之也。

二、夏，五月，甲午，遂滅傅陽。

遂，直遂也。其曰遂何？不以中國從夷狄也。

三、公至自會。

會夷狄不致，惡事不致，此其致何也？存中國也。中國有善事，則並焉。無善事，則異之存之也。汲鄭，逃歸陳侯，柤之會，存中國也。

四、楚公子貞、鄭公孫輒帥師伐宋。

五、晉師伐秦。

六、秋，莒人伐我東鄙。

七、公會晉侯、宋公、衞侯、曹伯、莒子、邾子、齊世子光、滕子、薛伯、杞伯、小邾子伐鄭。

八、冬，盜殺鄭公子斐、公子發、公孫輒。

稱盜以殺大夫，弗以上下道，惡上也。

九、戍鄭虎牢。

其曰鄭虎牢，決鄭乎虎牢也。

十、楚公子貞帥師救鄭。

十一、公至自伐鄭。

* * *

