

## 十三經

##### 穀梁傳
　　　`襄公十一年`

* * *

一、十有一年，春，王正月，作三軍。

作，為也。古者天子六師，諸侯一軍。作三軍，非正也。

二、夏，四月，四卜郊，不從，乃不郊。

夏四月，不時也。四卜，非禮也。

三、鄭公孫舍之帥師侵宋。

四、公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭。

五、秋，七月，己未，同盟於京城北。

六、公至自伐鄭。

不以後致，盟後復伐鄭也。

七、楚子、鄭伯伐宋。

八、公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭，會於蕭魚。

九、公至自會。

伐而後會，不以伐鄭致，得鄭伯之辭也。

十、楚人執鄭行人良霄。

行人者，挈國之辭也。

十一、冬，秦人伐晉。

* * *

