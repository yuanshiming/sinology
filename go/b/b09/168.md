

## 十三經

##### 穀梁傳
　　　`襄公十八年`

* * *

一、十有八年，春，白狄來。

二、夏，晉人執衞行人石買。

稱行人，怨接於上也。

三、秋，齊侯伐我北鄙。

四、冬，十月，公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子同圍齊。

非圍而曰圍，齊有大焉，亦有病焉。非大而足同焉？諸侯同罪之也，亦病矣。

五、曹伯負芻卒於師。

於師，閔之也。

六、楚公子午帥師伐鄭。

* * *

