

## 十三經

##### 穀梁傳
　　　`襄公十九年`

* * *

一、十有九年，春，王正月，諸侯盟於祝柯。晉人執邾子。

二、公至自伐齊。

春秋之義，已伐而盟，復伐者則以伐致。盟不復伐者，則以會致。祝柯之盟，盟復伐齊與？曰，非也。然則何為以伐致也？曰，與人同事，或執其君，或取其地。

三、取邾田，自漷水。

軋辭也。其不日，惡盟也。

四、季孫宿如晉。

五、葬曹成公。

六、夏，衞孫林父帥師伐齊。

七、秋，七月，辛卯，齊侯環卒。

八、晉士匄帥師侵齊，至穀，聞齊侯卒，乃還。

還者，事未畢之辭也。受命而誅生，死無所加其怒，不伐喪，善之也。善之則何為未畢也？君不尸小事，臣不專大名，善則稱君，過則稱己，則民作讓矣。士匄外專君命，故非之也。然則為士匄者宜奈何？宜墠帷而歸命乎介。

九、八月，丙辰，仲孫蔑卒。

十、齊殺其大夫高厚。

十一、鄭殺其大夫公子嘉。

十二、冬，葬齊靈公。

十三、城西郛。

十四、叔孫豹會晉士匄於柯。

十五、城武城。

* * *

