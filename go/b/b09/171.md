

## 十三經

##### 穀梁傳
　　　`襄公二十一年`

* * *

一、二十有一年，春，王正月，公如晉。

二、邾庶其以漆、閭丘來奔。

以者，不以者也。來奔者不言出，舉其接我者也。漆、閭丘不言及，小大敵也。

三、夏，公至自晉。

四、秋，晉欒盈出奔楚。

五、九月，庚戌，朔，日有食之。

六、冬，十月，庚辰，朔，日有食之。

七、曹伯來朝。

八、公會晉侯、齊侯、宋公、衞侯、鄭伯、曹伯、莒子、邾子於商任。

九、庚子，孔子生。

* * *

