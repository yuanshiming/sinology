

## 十三經

##### 穀梁傳
　　　`襄公二十三年`

* * *

一、二十有三年，春，王二月，癸酉，朔，日有食之。

二、三月，己巳，杞伯匄卒。

三、夏，邾畀我來奔。

四、葬杞孝公。

五、陳殺其大夫慶虎及慶寅。

稱國以殺，罪累上也。及慶寅，慶寅累也。

六、陳侯之弟光自楚歸於陳。

七、晉欒盈復入於晉，入於曲沃。

八、秋，齊侯伐衞，遂伐晉。

九、八月，叔孫豹帥師救晉，次於雍渝。

言救後次，非救也。

十、己卯，仲孫速卒。

十一、冬，十月，乙亥，臧孫紇出奔邾。

其日，正臧孫紇之出也。蘧伯玉曰：「不以道事其君者，其出乎！」

十二、晉人殺欒盈。

惡之，弗有也。

十三、齊侯襲莒。

* * *

