

## 十三經

##### 穀梁傳
　　　`襄公二十四年`

* * *

一、二十有四年，春，叔孫豹如晉。

二、仲孫羯帥師侵齊。

三、夏，楚子伐吳。

四、秋，七月，甲子，朔，日有食之，既。

五、齊崔杼帥師伐莒。

六、大水。

七、八月，癸巳，朔，日有食之。

八、公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子於夷儀。

九、冬，楚子、蔡侯、陳侯、許男伐鄭。

十、公至自會。

十一、陳鍼宜咎出奔楚。

十二、叔孫豹如京師。

十三、大饑。

五穀不升為大饑，一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大侵。大侵之禮，君食不兼味，臺榭不塗，弛侯，廷道不除，百官布而不制，鬼神禱而不祀，此大侵之禮也。

* * *

