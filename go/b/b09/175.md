

## 十三經

##### 穀梁傳
　　　`襄公二十五年`

* * *

一、二十有五年，春，齊崔杼帥師伐我北鄙。

二、夏，五月，乙亥，齊崔杼弒其君光。

莊公失言，淫於崔氏。

三、公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子於夷儀。

四、六月，壬子，鄭公孫舍之帥師入陳。

五、秋，八月，己巳，諸侯同於重丘。

六、公至自會。

七、衞侯入於夷儀。

八、楚屈建帥師滅舒鳩。

九、冬，鄭公孫夏帥師伐陳。

十、十有二月，吳子謁伐楚，門於巢，卒。

以伐楚之事，門於巢，卒也。於巢者，外乎楚也。門於巢，乃伐楚也。諸侯不生名，取卒之名，加之伐楚之上者，見以伐楚卒也。其見以伐楚卒何也？古者大國過小邑，小邑必飾城而請罪，禮也。吳子謁伐楚，至巢，入其門，門人射吳子，有矢創，反舍而卒。古者雖有文事，必有武備。非巢之不飾城而請罪，非吳子之自輕也。

* * *

