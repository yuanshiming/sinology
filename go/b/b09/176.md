

## 十三經

##### 穀梁傳
　　　`襄公二十六年`

* * *

一、二十有六年，春，王二月，辛卯，衞寧喜弒其君剽。

此不正，其日何也？殖也立之，喜也君之，正也。

二、衞孫林父入於戚以叛。

三、甲午，衞侯衎復歸於衞。

日歸，見知弒也。

四、夏，晉侯使荀吳來聘。

五、公會晉人、鄭良霄、宋人、曹人於澶淵。

六、秋，宋公殺其世子痤。

七、晉人執衞寧喜。

八、八月，壬午，許男寧卒於楚。

九、冬，楚子、蔡侯、陳侯伐鄭。

十、葬許靈公

* * *

