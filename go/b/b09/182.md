

## 十三經

##### 穀梁傳
　　　`昭公元年`

* * *

一、元年，春，王正月，公即位。

繼正即位，正也。

二、叔孫豹會晉趙武、楚公子圍、齊國弱、宋向戌、衞齊惡、陳公子招、蔡公孫歸生、鄭罕虎、許人、曹人於郭。

三、三月，取鄆。

四、夏，秦伯之弟鍼出奔晉。

諸侯之尊，弟兄不得以屬通。其弟云者，親之也。親而奔之，惡也。

五、六月，丁巳，邾子華卒。

六、晉荀吳帥師敗狄於大原。

傳曰，中國曰大原，夷狄曰大鹵，號從中國，名從主人。

七、秋，莒去疾自齊入於莒，莒展出奔吳。

八、叔弓帥師疆鄆田。

疆之為言猶竟也。

九、葬邾悼公。

十、冬，十有一月，己酉，楚子卷卒。

十二、楚公子比出奔晉。

* * *

