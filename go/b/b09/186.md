

## 十三經

##### 穀梁傳
　　　`昭公五年`

* * *

一、五年，春，王正月，舍中軍。

貴復正也。

二、楚殺其大夫屈申。

三、公如晉。

四、夏，莒牟夷以牟婁及防、茲來奔。

以者，不以者也。來奔者，不言出。及防、茲，以大及小也。莒無大夫，其曰牟夷何也？以其地來也。以其地來，則何以書也？重地也。

五、秋，七月，公至自晉。

六、戊辰，叔弓帥師敗莒於賁泉。

狄人謂賁泉失台，號從中國，名從主人。

七、秦伯卒。

八、冬，楚子、蔡侯、陳侯、許男、頓子、沈子、徐人、越人伐吳。

* * *

