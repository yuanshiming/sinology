

## 十三經

##### 穀梁傳
　　　`昭公七年`

* * *

一、七年，春，王正月，暨齊平。

平者，成也。暨猶暨暨也，暨者，不得已也。以外及內曰暨。

二、三月，公如楚。

三、叔孫婼如齊莅盟。

莅，位也。內之前定之辭謂之莅，外之前定之辭謂之來。

四、夏，四月，甲辰，朔，日有食之。

五、秋，八月，戊辰，衞侯惡卒。

鄉曰衞齊惡，今曰衞侯惡，此何為君臣同名也？君子不奪人名，不奪人親之所名，重其所以來也。王父名子也。

六、九月，公至自楚。

七、冬，十有一月，癸未，季孫宿卒。

八、十有二月，葬衞襄公。

* * *

