

## 十三經

##### 穀梁傳
　　　`昭公八年`

* * *

一、八年，春，陳侯之弟招殺陳世子偃師。

鄉曰陳公子招，今曰陳侯之弟招何也？曰，盡其親，所以惡招也。兩下相殺不志乎春秋，此其志何也？世子云者，唯君之貳也。云可以重之存焉志之也。諸侯之尊，弟兄不得以屬通。其弟云者，親之也。親而殺之，惡也。

二、夏，四月，辛丑，陳侯溺卒。

三、叔弓如晉。

四、楚人執陳行人干徵師，殺之。

稱人以執大夫，執有罪也。稱行人，怨接於上也。

五、陳公子留出奔鄭。

六、秋，蒐於紅。

正也。因蒐狩以習用武事，禮之大者也。艾蘭以為防，置旃以為轅門，以葛覆質以為槷，流旁握，御轚者不得入。車軌塵，馬餱蹄，揜禽旅，御者不失其馳，然後射者能中。過防弗逐，不從奔之道也。面傷不獻，不成禽不獻。禽雖多，天子取三十焉，其餘與士眾，以習射於射宮。射而中，田不得禽，則得禽。田得禽而射不中，則不得禽。是以知古之貴仁義而賤勇力也。

七、陳人殺其大夫公子過。

八、大雩。

九、冬，十月，壬午，楚師滅陳，執陳公子招，放之於越，殺陳孔奐。

惡楚子也。

十、葬陳哀公。

不與楚滅，閔之也。

* * *

