

## 十三經

##### 穀梁傳
　　　`昭公十一年`

* * *

一、十有一年，春，王二月，叔弓如宋，葬宋平公。

二、夏，四月，丁巳，楚子虔誘蔡侯般，殺之於申。

何為名之？夷狄之君誘中國之君，故謹而名之也。稱時稱月稱日稱地，謹之也。

三、楚公子棄疾帥師圍蔡。

四、五月，甲申，夫人歸氏薨。

五、大蒐於比蒲。

六、仲孫貜會邾子，盟於祲祥。

七、秋，季孫意如會晉韓起、齊國弱、宋華亥、衞北宮佗、鄭罕虎、曹人、杞人於厥憖。

八、九月，己亥，葬我小君齊歸

九、冬，十有一月，丁酉，楚師滅蔡，執蔡世子友以歸，用之。

此子也，其曰世子何也？不與楚殺也。一事注乎志，所以惡楚子也。

* * *

