

## 十三經

##### 穀梁傳
　　　`昭公十二年`

* * *

一、十有二年，春，齊高偃帥師納北燕伯於陽。

納者，內不受也。燕伯之不名何也？不以高偃挈燕伯也。

二、三月，壬申，鄭伯嘉卒。

三、夏，宋公使華定來聘。

四、公如晉，至河乃還。

季孫氏不使遂乎晉也。

五、五月，葬鄭簡公。

六、楚殺其大夫成虎。

七、秋，七月。

八、冬，十月，公子憖出奔齊。

九、楚子伐徐。

十、晉伐鮮虞。

其曰晉，狄之也。其狄之何也？不正其與夷狄交伐中國，故狄稱之也。

* * *

