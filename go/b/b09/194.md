

## 十三經

##### 穀梁傳
　　　`昭公十三年`

* * *

一、十有三年，春，叔弓帥師圍費。

二、夏，四月，楚公子比自晉歸於楚，弒其君虔於乾溪。

自晉，晉有奉焉爾。歸而弒。不言歸，言歸，非弒也。歸一事也，弒一事也，而遂言之，以比之歸弒。比不弒也。弒君者日，不日，不弒也。

三、楚公子棄疾殺公子比。

當上之辭也。當上之辭者，謂不稱人以殺，乃以君殺之也。討賊以當上之辭，殺非弒也。比之不弒有四。取國者，稱國以弒。楚公子棄疾殺公子比，比不嫌也。春秋不以嫌代嫌，棄疾主其事，故嫌也。

四、秋，公會劉子、晉侯、齊侯、宋公、衞侯、鄭伯、曹伯、莒子、邾子、滕子、薛伯、杞伯、小邾子於平丘。

五、八月，甲戌，同盟於平丘，公不與盟。

同者，有同也，同外楚也。公不與盟者，可以與而不與，譏在公也。其日，善是盟也。

六、晉人執季孫意如以歸。

七、公至自會。

八、蔡侯廬歸於蔡。陳侯吳歸於陳。

善其成之會而歸之，故謹而日之。此未嘗有國也，使如失國辭然者，不與楚滅也。

九、冬，十月，葬蔡靈公。

變之不葬有三：失德不葬，弒君不葬，滅國不葬。然且葬之，不與楚滅，且成諸侯之事也。

十、公如晉，至河乃復。

十一、吳滅州來。

* * *

