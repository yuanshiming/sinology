

## 十三經

##### 穀梁傳
　　　`昭公十四年`

* * *

一、十有四年，春，意如至自晉。

大夫執則致，致則名。意如惡，然而致，見君臣之禮也。

二、三月，曹伯滕卒。

三、夏，四月。

四、秋，葬曹武公。

五、八月，莒子去疾卒。

六、冬，莒殺其公子意恢。

言公子而不言大夫，莒無大夫也。莒無大夫而曰公子意恢，意恢賢也。曹、莒皆無大夫，其所以無大夫者，其義異也。

* * *

