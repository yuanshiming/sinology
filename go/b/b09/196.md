

## 十三經

##### 穀梁傳
　　　`昭公十五年`

* * *

一、十有五年，春，王正月，吳子夷末卒。

二、二月，癸酉，有事於武宮，籥入，叔弓卒，去樂，卒事。

君在祭樂之中，聞大夫之喪，則去樂卒事，禮也。君在祭樂之中，大夫有變，以聞，可乎？大夫，國體也。古之人重死，君命無所不通。

三、夏，蔡朝吳出奔鄭。

四、六月，丁巳，朔，日有食之。

五、秋，晉荀吳帥師伐鮮虞。

六、冬，公如晉。

* * *

