

## 十三經

##### 穀梁傳
　　　`昭公二十年`

* * *

一、二十年，春，王正月。

二、夏，曹公孫會自夢出奔宋。

自夢者，專乎夢也。曹無大夫，其曰公孫何也？言其以貴取之，而不以叛也。

三、秋，盜殺衞侯之兄輒。

盜，賤也。其曰兄，母兄也。目衞侯，衞侯累也。然則何為不為君也？有天疾者，不得入乎宗廟。輒者何也？曰「兩足不能相過」，齊謂之綦，楚謂之踂，衞謂之輒。

四、冬，十月，宋華亥、向寧、華定出奔陳。

五、十有一月，辛卯，蔡侯廬卒。

* * *

