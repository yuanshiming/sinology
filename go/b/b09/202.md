

## 十三經

##### 穀梁傳
　　　`昭公二十一年`

* * *

一、二十有一年，春，王三月，葬蔡平公。

二、夏，晉侯使士鞅來聘。

三、宋華亥、向寧、華定自陳入於宋南里以叛。

自陳，陳有奉焉爾。入者，內弗受也。其曰宋南里，宋之南鄙也。以者，不以者也。叛，直叛也。

四、秋，七月，壬午，朔，日有食之。

五、八月，乙亥，叔輒卒。

六、冬，蔡侯東出奔楚。

東者，東國也。何為謂之東也？王父誘而殺焉，父執而用焉，奔而又奔之。曰東，惡之而貶之也。

七、公如晉，至河乃復。

* * *

