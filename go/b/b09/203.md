

## 十三經

##### 穀梁傳
　　　`昭公二十二年`

* * *

一、二十有二年，春，齊侯伐莒。

二、宋華亥、向寧、華定自宋南里出奔楚。

自宋南里者，專也。

三、大蒐於昌間。

秋而曰蒐。此春也，其曰蒐何也？以蒐事也。

四、夏，四月，乙丑，天王崩。

五、六月，叔鞅如京師，葬景王。

六、王室亂。

亂之為言，事未有所成也。

七、劉子、單子以王猛居於皇。

以者，不以者也，王猛嫌也。

八、秋，劉子、單子以王猛入於王城。

以者，不以者也。入者，內弗受也。

九、冬，十月，王子猛卒。

此不卒者也。其曰卒，失嫌也。

十、十有二月，癸酉，朔，日有食之。

* * *

