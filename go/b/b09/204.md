

## 十三經

##### 穀梁傳
　　　`昭公二十三年`

* * *

一、二十有三年，春，王正月，叔孫婼如晉。

二、癸丑，叔鞅卒。

三、晉人執我行人叔孫婼。

四、晉人圍郊。

五、夏，六月，蔡侯東國卒於楚。

六、秋，七月，莒子庚與來奔。

七、戊辰，吳敗頓、胡、沈、蔡、陳、許之師於雞甫，胡子髠、沈子盈滅。獲陳夏齧。

中國不言敗，此其言敗何也？中國不敗，胡子髠、沈子盈其滅乎？其言敗，釋其滅也。獲者，非與之辭也，上下之稱也。

八、天王居於狄泉。尹氏立王子朝。

始王也。其曰天王，因其居而王之也。立者，不宜立者也。朝之不名何也？別嫌乎尹氏之朝也。

九、八月，乙未，地震。

十、冬，公如晉，至河，有疾，乃復。

疾不志，此其志何也？釋不得入乎晉也。

* * *

