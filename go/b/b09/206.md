

## 十三經

##### 穀梁傳
　　　`昭公二十五年`

* * *

一、二十有五年，春，叔孫婼如宋。

二、夏，叔倪會晉趙鞅、宋樂大心、衞北宮喜、鄭游吉、曹人、邾人、滕人、薛人、小邾人於黃父。

三、有鸜鵒來巢。

一有一亡曰有。來者，來中國也。鸜鵒穴者而曰巢。或曰，增之也。

四、秋，七月，上辛，大雩。季辛，又雩。

季者，有中之辭也。又，有繼之辭也。

五、九月，己亥，公孫於齊，次於陽州，齊侯唁公於野井。

孫之為言猶孫也，諱奔也。次，止也。弔失國曰唁，唁公不得入於魯也。

六、冬，十月，戊辰，叔孫婼卒。

七、十有一月，己亥，宋公佐卒於曲棘。

防公也。

八、十有二月，齊侯取鄆。

取，易辭也。內不言取，以其為公取之，故易言之也。

* * *

