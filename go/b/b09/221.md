

## 十三經

##### 穀梁傳
　　　`定公八年`

* * *

一、八年，春，王正月，公侵齊。

二、公至自侵齊。

三、二月，公侵齊。

四、三月，公至自侵齊。

公如，往時致月，危致也。往月致時，危往也。往月致月，惡之也。

五、曹伯露卒。

六、夏，齊國夏帥師伐我西鄙。

七、公會晉師於瓦。

八、公至自瓦。

九、秋，七月，戊辰，陳侯柳卒。

十、晉士鞅帥師侵鄭，遂侵衞。

十一、葬曹靖公。

十二、九月，葬陳懷公。

十三、季孫斯、仲孫何忌帥師侵衞。

十四、冬，衞侯、鄭伯盟於曲濮。

十五、從祀先公。

貴復正也。

十六、盜竊寶玉、大弓。

寶玉者，封圭也。大弓者，武王之戎弓也。周公受賜，藏之魯。非其所以與人而與人，謂之亡；非其所取而取之，謂之盜。

* * *

