

## 十三經

##### 穀梁傳
　　　`定公十年`

* * *

一、十年，春，王三月，及齊平。

二、夏，公會齊侯於頰谷。

三、公至自頰谷。

離會不致，何為致也？危之也。危之則以地致何也？為危之也。其危奈何？曰，頰谷之會，孔子相焉。兩君就壇，兩相相揖。齊人鼓譟而起，欲以執魯君。孔子歷階而上，不盡一等，而視歸乎齊侯，曰：「兩君合好，夷狄之民何為來為？」為命司馬止之。齊侯逡巡而謝曰：「寡人之過也。」退而屬其二三大夫曰：「夫人率其君與之行古人之道，二三子獨率我而入夷狄之俗，何為？」罷會，齊人使優施舞於魯君之幕下。孔子曰：「笑君者，罪當死。」使司馬行法焉，首足異門而出。齊人來歸鄆、讙、龜陰之田者，蓋為此也。因是以見雖有文事，必在武備。孔子於頰谷之會見之矣。

四、晉趙鞅帥師圍衞。

五、齊人來歸鄆、讙、龜陰田。

六、叔孫州仇、仲孫何忌帥師圍郈。

七、秋，叔孫州仇、仲孫何忌帥師圍郈。

八、宋樂大心出奔曹。

九、宋公子地出奔陳。

十、冬，齊侯、衞侯、鄭游速會於安甫。

十一、叔孫州仇如齊。

十二、宋公之弟辰，暨宋仲佗、石彄出奔陳。

* * *

