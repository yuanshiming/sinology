

## 十三經

##### 穀梁傳
　　　`定公十二年`

* * *

一、十有二年，春，薛伯定卒。

二、夏，葬薛襄公。

三、叔孫州仇帥師墮郈。

墮，猶取也。

四、衞公孟彄帥師伐曹。

五、季孫斯、仲孫何忌帥師墮費。

六、秋，大雩。

七、冬，十月，癸亥，公會齊侯盟於黃。

八、十有一月，丙寅，朔，日有食之。

九、公至自黃。

十、十有二月，公圍成。

非國言圍。圍成，大公也。

十一、公至自圍成。

何以致？危之也。何危爾？邊乎齊也。

* * *

