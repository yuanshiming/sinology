

## 十三經

##### 穀梁傳
　　　`定公十四年`

* * *

一、十有四年，春，衞公叔戍來奔，晉趙陽出奔宋。

二、二月，辛巳，楚公子結、陳公孫佗人帥師滅頓，以頓子牂歸。

三、夏，衞北宮結來奔。

四、五月，於越敗吳於檇李。

五、吳子光卒。

六、公會齊侯、衞侯於牽。

七、公至自會。

八、秋，齊侯、宋公會於洮。

九、天王使石尚來歸脤。

脤者何也？俎實也，祭肉也。生曰脤，熟曰膰。其辭石尚，士也。何以知其士也？天子之大夫不名。石尚欲書春秋，諫曰：「久矣，周之不行禮於魯也，請行脤。」貴復正也。

十、衞世子蒯聵出奔宋。

十一、衞公孟彄出奔鄭。

十二、宋公之弟辰自蕭來奔。

十三、大蒐於比蒲。

十四、邾子來會公。

十五、城莒父及霄。

* * *

