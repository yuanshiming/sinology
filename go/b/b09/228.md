

## 十三經

##### 穀梁傳
　　　`定公十五年`

* * *

一、十有五年，春，王正月，邾子來朝。

二、鼷鼠食郊牛，牛死，改卜牛。

不敬莫大焉。

三、二月，辛丑，楚子滅胡，以胡子豹歸。

四、夏，五月，辛亥，郊。

五、壬申，公薨於高寢。

高寢，非正也。

六、鄭罕達帥師伐宋。

七、齊侯、衞侯次於渠蒢。

八、邾子來奔喪。

喪急，故以奔言之。

九、秋，七月，壬申，弋氏卒。

妾辭也，哀公之母也。

十、八月，庚辰，朔，日有食之。

十一、九月，滕子來會葬。

十二、丁巳，葬我君定公，雨，不克葬。戊午，日下稷，乃克葬。

葬既有日，不為雨止，禮也。雨不克葬，喪不以制也。乃，急辭也，不足乎日之辭也。

十三、辛巳，葬定弋。

十四、冬，城漆。

* * *

