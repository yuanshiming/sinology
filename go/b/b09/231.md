

## 十三經

##### 穀梁傳
　　　`哀公三年`

* * *

一、三年，春，齊國夏、衞石曼姑帥師圍戚。

此衞事也，其先國夏何也？子不圍父也。不繫戚於衞者，子不有父也。

二、夏，四月，甲午，地震。

三、五月，辛卯，桓宮、僖宮災。

言及，則祖有尊卑，由我言之，則一也。

四、季孫斯、叔孫州仇帥師城啟陽。

五、宋樂髠帥師伐曹。

六、秋，七月，丙子，季孫斯卒。

七、蔡人放其大夫公孫獵於吳。

八、冬，十月，癸卯，秦伯卒。

九、叔孫州仇、仲孫何忌帥師圍邾。

* * *

