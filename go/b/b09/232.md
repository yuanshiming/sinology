

## 十三經

##### 穀梁傳
　　　`哀公四年`

* * *

一、四年，春，王二月，庚戌，盜弒蔡侯申。

稱盜以弒君，不以上下道道也。內其君而外弒者，不以弒道道也。春秋有三盜：微殺大夫謂之盜，非所取而取之謂之盜，辟中國之正道以襲利謂之盜。

二、蔡公孫辰出奔吳。

三、葬秦惠公。

四、宋人執小邾子。

五、夏，蔡殺其大夫公孫姓、公孫霍。

六、晉人執戎蠻子赤歸於楚。

七、城西郛。

八、六月，辛丑，亳社災。

亳社者，亳之社也。亳，亡國也。亡國之社以為廟，屏戒也。其屋亡國之社，不得上達也。

九、秋，八月，甲寅，滕子結卒。

十、冬，十有二月，葬蔡昭公。

十一、葬滕頃公。

* * *

