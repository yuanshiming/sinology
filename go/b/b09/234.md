

## 十三經

##### 穀梁傳
　　　`哀公六年`

* * *

一、六年，春，城邾瑕。

二、晉趙鞅帥師伐鮮虞。

三、吳伐陳。

四、夏，齊國夏及高張來奔。

五、叔還會吳於柤。

六、秋，七月，庚寅，楚子軫卒。

七、齊陽生入於齊。

八、齊陳乞弒其君荼。

陽生入而弒其君，以陳乞主之何也？不以陽生君荼也，其不以陽生君荼何也？陽生正，荼不正。不正則其曰君何也？荼雖不正，已受命矣。入者，內弗受也。荼不正，何用弗受？以其受命，可以言弗受也。陽生其以國氏何也？取國於荼也。

九、冬，仲孫何忌帥師伐邾。

十、宋向巢帥師伐曹。

* * *

