

## 十三經

##### 穀梁傳
　　　`哀公十三年`

* * *

一、十有三年，春，鄭罕達帥師取宋師於嵒。

取，易辭也。以師而易取，宋病矣。

二、夏，許男成卒。

三、公會晉侯及吳子於黃池。

黃池之會，吳子進乎哉！遂子矣。吳，夷狄之國也，祝髮文身，欲因魯之禮，因晉之權，而請冠、端而襲。其藉於成周，以尊天王，吳進矣。吳，東方之大國也，累累致小國以會諸侯，以合乎中國。吳能為之，則不臣乎，吳進矣。王，尊稱也。子，卑稱也。辭尊稱而居卑稱，以會乎諸侯，以尊天王。吳王夫差曰：「好冠來。」孔子曰：「大矣哉！夫差未能言冠而欲冠也。」

四、楚公子申帥師伐陳。

五、於越入吳。

六、秋，公至自會。

七、晉魏曼多帥師侵衞。

八、葬許元公。

九、九月，螽。

十、冬，十有一月，有星孛於東方。

十一、盜殺陳夏區夫。

十二、十有二月，螽。

* * *

