

## 十三經

##### 爾雅
　　　`釋親第四`

* * *

父爲考，母爲妣。

父之考爲王父，父之妣爲王母。

王父之考爲曾祖王父，王父之妣爲曾祖王母。

曾祖王父之考爲高祖王父，曾祖王父之妣爲高祖王母。

父之丗父、叔父爲從祖祖父，父之丗母、叔母爲從祖祖母。

父之晜弟，先生爲丗父，後生爲叔父。

男子先生爲兄，後生爲弟。

謂女子，先生爲姊，後生爲妹。

父之姊妹爲姑。

父之從父晜弟爲從祖父，父之從祖晜弟爲族父。

族父之子相謂爲族晜弟。

族晜弟之子相謂爲親同姓。

兄之子、弟之子，相謂爲從父晜弟。

子之子爲孫，孫之子爲曾孫，曾孫之子爲玄孫，玄孫之子爲來孫，來孫之子爲晜孫，晜孫之子爲仍孫，仍孫之子爲雲孫。

王父之姊妹爲王姑。

曾祖王父之姊妹爲曾祖王姑。

高祖王父之姊妹爲高祖王姑。

父之從父姊妹爲從祖姑。

父之從祖姊妹爲族祖姑。

父之從父晜弟之母爲從祖王母。

父之從祖晜弟之母爲族祖王母。

父之兄妻爲丗母，父之弟妻爲叔母。

父之從父晜弟之妻爲從祖母，父之從祖晜弟之妻爲族祖母。

父之從祖祖父爲族曾王父，父之從祖祖母爲族曾王母。

父之妾爲庶母。

祖，王父也。

晜，兄也。

　

──宗族。

母之考爲外王父，母之妣爲外王母。

母之王考爲外曾王父，母之王妣爲外曾王母。

母之晜弟爲舅，母之從父晜弟爲從舅。

母之姊妹爲從母。

從母之男子爲從母晜弟，其女子子爲從母姊妹。

　

──母黨。

妻之父爲外舅，妻之母爲外姑。

姑之子爲甥，舅之子爲甥，妻之晜弟爲甥，姊妹之夫爲甥。

妻之姊妹同出爲姨。

女子謂姊妹之夫爲私。

男子謂姊妹之子爲出。

女子謂晜弟之子爲姪，謂出之子爲離孫，謂姪之子爲歸孫。

女子子之子爲外孫。

女子同出，謂先生爲姒，後生爲娣。

女子謂兄之妻爲嫂，弟之妻爲婦。

長婦謂稚婦爲娣婦，娣婦謂長婦爲姒婦。

　

──妻黨。

婦稱夫之父曰舅，稱夫之母曰姑。

姑舅在則曰君舅、君姑；沒則曰先舅、先姑。

謂夫之庶母爲少姑，夫之兄爲兄公，夫之弟爲叔，夫之姊爲女公，夫之女弟爲女妹。

子之妻爲婦，長婦爲嫡婦，衆婦爲庶婦。

女子子之夫爲壻，壻之父爲姻，婦之父爲婚。

父之黨爲宗族，母與妻之黨爲兄弟。

婦之父母、壻之父母，相謂爲婚姻。

兩壻相謂爲亞。

婦之黨爲婚兄弟，壻之黨爲姻兄弟。

嬪，婦也。

謂我舅者，吾謂之甥也。

──婚姻。

* * *

