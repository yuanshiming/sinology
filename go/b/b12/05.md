

## 十三經

##### 爾雅
　　　`釋宮第五`

* * *

宮謂之室，室謂之宮。

牖戶之間謂之扆，其內謂之家。

東西牆謂之序。

西南隅謂之奧，西北隅謂之屋漏，東北隅謂之宧，東南隅謂之㝔。

柣謂之閾，棖謂之楔，楣謂之梁，樞謂之椳。樞達北方謂之落時，落時謂之𢨪。

垝謂之坫，牆謂之墉。鏝謂之圬，椹謂之榩。地謂之黝，牆謂之堊。

樴謂之杙，在牆者謂之楎，在地者謂之臬；大者謂之栱，長者謂之閣。

闍謂之臺，有木者謂之榭。

雞棲於弋爲榤，鑿垣而棲爲塒。

植謂之傳，傳謂之突。

杗廇謂之梁，其上楹謂之棁，閞謂之槉，栭謂之楶，棟謂之桴，桷謂之榱。桷直而遂謂之閱，直不受檐謂之交，檐謂之樀。

容謂之防。

連謂之簃。

屋上薄謂之筄。

兩階間謂之鄉，中庭之左右謂之位，門屏之間謂之宁，屏謂之樹。

閍謂之門，正門謂之應門。觀謂之闕。宮中之門謂之闈，其小者謂之閨，小閨謂之閤。衖門謂之閎，門側之堂謂之塾。橛謂之闑。闔謂之扉，所以止扉謂之閎。

瓴甋謂之甓。

宮中衖謂之壼，廟中路謂之唐。

堂途謂之陳。

路、旅，途也。

路、場、猷、行，道也。

一達謂之道路，二達謂之歧旁，三達謂之劇旁，四達謂之衢，五達謂之康，六達謂之莊，七達謂之劇驂，八達謂之崇期，九達謂之逵。

室中謂之時。堂上謂之行，堂下謂之步，門外謂之趨，中庭謂之走，大路謂之奔。

隄謂之梁，石杠謂之徛。

室有東西廂曰廟；無東西廂，有室曰寢，無室曰榭。

四方而高曰臺，陝而脩曲曰樓。

* * *

