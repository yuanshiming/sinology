

## 十三經

##### 爾雅
　　　`釋山第十一`

* * *

河南華，河西嶽，河東岱，河北恒，江南衡。

山三襲，陟。

再成，英。

一成，坯。

山大而高，崧。

山小而高，岑。

銳而高，嶠。

卑而大，扈。

小而衆，巋。

小山岌大山，峘。

屬者，嶧。

獨者，蜀。

上正，章。

宛中，隆。

山脊，岡。

未及上，翠微。

山頂，冢。

崒者厜㕒。

山如堂者，密。

如防者，盛。

巒，山墮。

重甗，隒。

左右有岸，厒。

大山宮小山，霍。

小山別大山，鮮。

山絕，陘。

多小石，磝。

多大石，礐。

多草木，岵。無草木，峐。

山上有水，埒。

夏有水，冬無水，澩。

山豄無所通，谿。

石戴土謂之崔嵬，土戴石爲砠。

山夾水，澗。陵夾水，澞。

山有穴爲岫。

山西曰夕陽。

山東曰朝陽。

泰山爲東嶽，華山爲西嶽，霍山爲南嶽，恒山爲北嶽，嵩高爲中嶽。

梁山，晉望也。

* * *

