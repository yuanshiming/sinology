

## 十三經

##### 爾雅
　　　`釋水第十二`

* * *

泉一見一否爲瀸。

井一有水一無水爲瀱汋。

濫泉正出。正出，涌出也。

沃泉縣出。縣出，下出也。

氿泉穴出。穴出，仄出也。

湀闢，流川。

過辨，回川。

灉，反入。

潬，沙出。

汧，出不流。

歸異出同流，肥。

瀵，大出尾下。

水醮曰厬。

水自河出爲灉。濟爲濋，汶爲灛，洛爲波，漢爲潛，淮爲滸，江爲沱，濄爲洵。潁爲沙。汝爲濆。

水決之澤爲汧。

決復入爲汜。

河水清且灡漪，大波爲瀾，小波爲淪，直波爲徑。

江有沱，河有灉，汝有濆。滸，水厓。

水草交爲湄。

濟有深涉。深則厲，淺則揭。揭者，揭衣也；以衣涉水爲厲。繇膝以下爲揭，繇膝以上爲涉，繇帶以上爲厲。

潛行爲泳。

汎汎楊舟，紼縭維之。紼，𦆽也。縭，緌也。

天子造舟，諸侯維舟，大夫方舟，士特舟，庶人乘泭。

水注川曰谿，注谿曰谷，注谷曰溝，注溝曰澮，注澮曰瀆。

逆流而上曰泝洄，順流而下曰泝游。

正絕流曰亂。

江、河、淮、濟爲四瀆。四瀆者，發源注海者也。

　

──水泉。

水中可居者曰洲，小洲曰渚，小渚曰沚，小沚曰坻。人所爲爲潏。──水中。

河出崐崘虛，色白。所渠并千七百一川，色黃。百里一小曲，千里一曲一直。──河曲。

徒駭、太史、馬頰、覆鬴、胡蘇、簡、絜、鉤盤、鬲津。──九河。

* * *

