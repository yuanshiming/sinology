

##### 資治通鑑

`卷十四　【漢紀六】`

* * *

起閼逢困敦（甲子），盡重光協洽（辛未），凡八年。

###### 孝文皇帝前三年（甲子、前一七七年）

*   冬，十月，丁酉晦，日有食之。
*       十一月，丁卯晦，日有食之。
*
詔曰：「前遣列侯之國，或辭未行。丞相，朕之所重，其為朕率列侯之國！」十二月，免丞相勃，遣就國。乙亥，以太尉灌嬰為丞相；罷太尉官，屬丞相。

*
夏，四月，城陽景王章薨。

*   初，趙王敖獻美人於高祖，得幸，有娠。及貫高事發，美人亦坐繫河內。美人母弟趙兼因辟陽侯審食其言呂后；呂后妬，弗肯白。美人已生子，恚，卽自殺。吏奉其子詣上，上悔，名之曰長，令呂后母之，而葬其母真定。後封長為淮南王。

淮南王蚤失母，常附呂后，故孝惠、呂后時得無患；而常心怨辟陽侯，以為不強爭之於呂后，使其母恨而死也。及帝卽位，淮南王自以最親，驕蹇，數不奉法；上常寬假之。是歲，入朝，從上入苑囿獵，與上同車，常謂上「大兄」。王有材力，能扛鼎。乃往見辟陽侯，自袖鐵椎椎辟陽侯，令從者魏敬剄之；馳走闕下，肉袒謝罪。帝傷其志為親，故赦弗治。當是時，薄太后及太子、諸大臣皆憚淮南王。淮南王以此，歸國益驕恣，出入稱警蹕，稱制擬於天子。袁盎諫曰：「諸侯太驕，必生患。」上不聽。

*
五月，匈奴右賢王入居河南地，侵盜上郡保塞蠻夷，殺掠人民。上幸甘泉。遣丞相灌嬰發車騎八萬五千，詣高奴擊右賢王；發中尉材官屬衞將軍，軍長安。右賢王走出塞。

*
上自甘泉之高奴，因幸太原，見故羣臣，皆賜之；復晉陽、中都民三歲租。留游太原十餘日。

*
初，大臣之誅諸呂也，朱虛侯功尤大，大臣許盡以趙地王朱虛侯，盡以梁地王東牟侯。及帝立，聞朱虛、東牟之初欲立齊王，故絀其功，及王諸子，乃割齊二郡以王之。興居自以失職奪功，頗怏怏；聞帝幸太原，以為天子且自擊胡，遂發兵反。帝聞之，罷丞相及行兵皆歸長安，以棘蒲侯柴武為大將軍，將四將軍、十萬衆擊之；祁侯繒賀為將軍，軍滎陽。秋，七月，上自太原至長安。詔：「濟北吏民，兵未至先自定及以軍城邑降者，皆赦之，復官爵；與王興居去來者，赦之。」八月，濟北王興居兵敗，自殺。

*   初，南陽張釋之為騎郎，十年不得調，欲免歸。袁盎知其賢而薦之，為謁者僕射。

釋之從行，登虎圈，上問上林尉諸禽獸簿。十餘問；尉左右視，盡不能對。虎圈嗇夫從旁代尉對。上所問禽獸簿甚悉，欲以觀其能；口對響應，無窮者。帝曰：「吏不當若是邪！尉無賴。」乃詔釋之拜嗇夫為上林令。釋之久之前，曰：「陛下以絳侯周勃何如人也？」上曰：「長者也。」又復問：「東陽侯張相如何如人也？」上復曰：「長者。」釋之曰：「夫絳侯、東陽侯稱為長者，此兩人言事曾不能出口，豈效此嗇夫喋喋利口捷給哉！且秦以任刀筆之吏，爭以亟疾苛察相高，其敝，徒文具而無實，不聞其過，陵遲至於土崩。今陛下以嗇夫口辨而超遷之，臣恐天下隨風而靡，爭為口辯而無其實。夫下之化上，疾於景響，舉錯不可不審也！」帝曰：「善！」乃不拜嗇夫。上就車，召釋之參乘。徐行，問釋之秦之敝，具以質言。至宮，上拜釋之為公車令。

頃之，太子與梁王共車入朝，不下司馬門。於是釋之追止太子、梁王，無得入殿門，遂劾「不下公門，不敬，」奏之。薄太后聞之；帝免冠，謝敎兒子不謹。薄太后乃使使承詔赦太子、梁王，然後得入。帝由是奇釋之，拜為中大夫；頃之，至中郎將。

從行至霸陵，上謂羣臣曰：「嗟乎！以北山石為椁，用紵絮斮陳漆其間，豈可動哉！」左右皆曰：「善！」釋之曰：「使其中有可欲者，雖錮南山猶有隙；使其中無可欲者，雖無石椁，又何戚焉！」帝稱善。

是歲，釋之為廷尉。上行出中渭橋，有一人從橋下走，乘輿馬驚；於是使騎捕之，屬廷尉。釋之奏當：「此人犯蹕，當罰金。」上怒曰：「此人親驚吾馬；馬賴和柔，令他馬，固不敗傷我乎！而廷尉乃當之罰金！」釋之曰：「法者，天下公共也。今法如是；更重之，是法不信於民也。且方其時，上使使誅之則已。今已下廷尉；廷尉，天下之平也，壹傾，天下用法皆為之輕重，民安所錯其手足！唯陛下察之！」上良久曰：「廷尉當是也。」

其後人有盜高廟坐前玉環，得；帝怒，下廷尉治。釋之按「盜宗廟服御物者」為奏當棄市。上大怒曰：「人無道，乃盜先帝器！吾屬廷尉者，欲致之族；而君以法奏之，非吾所以共承宗廟意也。」釋之免冠頓首謝曰：「法如是，足也。且罪等，然以逆順為差。今盜宗廟器而族之，有如萬分一，假令愚民取長陵一抔土，陛下且何以加其法乎？」帝乃白太后許之。

###### 文帝前四年（乙丑、前一七六年）

*   冬，十二月，潁陰懿侯灌嬰薨。春，
*
正月，甲午，以御史大夫陽武張蒼為丞相。蒼好書，博聞，尤邃律曆。

*
上召河東守季布，欲以為御史大夫。有言其勇、使酒、難近者；至，留邸一月，見罷。季布因進曰：「臣無功竊寵，待罪河東，陛下無故召臣，此人必有以臣欺陛下者。今臣至，無所受事，罷去，此人必有毀臣者。夫陛下以一人之譽而召臣，以一人之毀而去臣，臣恐天下有識聞之，有以闚陛下之淺深也！」上默然，慚，良久曰：「河東，吾股肱郡，故特召君耳。」

*
上議以賈誼任公卿之位。大臣多短之曰：「洛陽之人，年少初學，專欲擅權，紛亂諸事。」於是天子後亦疏之，不用其議，以為長沙王太傅。

*
絳侯周勃旣就國，每河東守、尉行縣至絳，勃自畏恐誅，常被甲，令家人持兵以見之。其後人有上書告勃欲反，下廷尉；廷尉逮捕勃，治之。勃恐，不知置辭；吏稍侵辱之。勃以千金與獄吏，吏乃書牘背示之曰：「以公主為證。」公主者，帝女也，勃太子勝之尚之。薄太后亦以為勃無反事。帝朝太后，太后以冒絮提帝曰：「絳侯始誅諸呂，綰皇帝璽，將兵於北軍；不以此時反，今居一小縣，顧欲反邪！」帝旣見絳侯獄辭，乃謝曰：「吏方驗而出之。」於是使使持節赦絳侯，復爵邑。絳侯旣出，曰：「吾嘗將百萬軍，然安知獄吏之貴乎！」

*   作顧成廟。

###### 文帝前五年（丙寅、前一七五年）

*
春，二月，地震。

*   初，秦用半兩錢，高祖嫌其重，難用，更鑄莢錢。於是物價騰踊，米至石萬錢。夏，四月，更造四銖錢，除盜鑄錢令，使民得自鑄。

賈誼諫曰：「法使天下公得雇租鑄銅、錫為錢，敢雜以鉛、鐵為他巧者，其罪黥。然鑄錢之情，非殽雜為巧，則不可得贏；而殽之甚微，為利其厚。夫事有召禍而法有起姦；今令細民人操造幣之勢，各隱屏而鑄作，因欲禁其厚利微姦，雖黥罪日報，其勢不止。乃者，民人抵罪多者一縣百數，及吏之所疑搒笞奔走者甚衆。夫縣法以誘民使入陷阱，孰多於此！又民用錢，郡縣不同：或用輕錢，百加若干；或用重錢，平稱不受。法錢不立：吏急而壹之乎？則大為煩苛而力不能勝；縱而弗呵乎？則市肆異用，錢文大亂；苟非其術，何鄉而可哉！今農事棄捐而采銅者日蕃，釋其耒耨，冶鎔炊炭；姦錢日多，五穀不為多。善人怵而為姦邪，願民陷而之刑戮；刑戮將甚不詳，柰何而忽！國知患此，吏議必曰『禁之』。禁之不得其術，其傷必大。令禁鑄錢，則錢必重；重則其利深，盜鑄如雲而起，棄市之罪又不足以禁矣。姦數不勝而法禁數潰，銅使之然也。銅布於天下，其為禍博矣，故不如收之。」賈山亦上書諫，以為：「錢者，亡用器也，而可以易富貴。富貴者，人主之操柄也；令民為之，是與人主共操柄，不可長也。」上不聽。

是時，太中大夫鄧通方寵幸，上欲其富，賜之蜀嚴道銅山，使鑄錢。吳王濞有豫章銅山，招致天下亡命者以鑄錢；東煑海水為鹽；以故無賦而國用饒足。於是吳、鄧錢布天下。

*   初，帝分代為二國；立皇子武為代王，參為太原王。是歲，徙代王武為淮陽王；以太原王參為代王，盡得故地。

###### 文帝前六年（丁卯、前一七四年）

*
冬，十月，桃、李華。

*   淮南厲王長自作法令行於其國，逐漢所置吏，請自置相、二千石；帝曲意從之。又擅刑殺不辜及爵人至關內侯；數上書不遜順。帝重自切責之，乃令薄昭與書風諭之，引管、蔡及代頃王、濟北王興居以為儆戒。

王不說，令大夫但、士伍開章等七十人與棘蒲侯柴武太子奇謀以輦車四十乘反谷口；令人使閩越、匈奴。事覺，有司治之。使使召淮南王。王至長安，丞相張蒼、典客馮敬行御史大夫事，與宗正、廷尉奏：「長罪當棄市。」制曰：「其赦長死罪，廢，勿王；徙處蜀郡嚴道邛郵。」盡誅所與謀者。載長以輜車，令縣以次傳之。

袁盎諫曰：「上素驕淮南王，弗為置嚴傅、相，以故致此。淮南王為人剛，今暴摧折之，臣恐卒逢霧露病死，陛下有殺弟之名，柰何？」上曰：「吾特苦之耳，今復之。」

淮南王果憤恚不食死。縣傳至雍，雍令發封，以死聞。上哭甚悲，謂袁盎曰：「吾不聽公言，卒亡淮南王！今為柰何？」盎曰：「獨斬丞相、御史以謝天下乃可。」上卽令丞相、御史逮考諸縣傳送淮南王不發封餽侍者，皆棄市；以列侯葬淮南王於雍，置守冢三十戶。

*   匈奴單于遺漢書曰：「前時，皇帝言和親事，稱書意，合歡。漢邊吏侵侮右賢王；右賢王不請，聽後義盧侯難支等計，與漢吏相距。絕二主之約，離兄弟之親，故罰右賢王，使之西求月氏擊之。以天之福，吏卒良，馬力強，以夷滅月氏，盡斬殺、降下，定之；樓蘭、烏孫、呼揭及其旁二十六國，皆已為匈奴，諸引弓之民幷為一家，北州以定。願寢兵，休士卒，養馬，除前事，復故約，以安邊民。皇帝卽不欲匈奴近塞，則且詔吏民遠舍。」帝報書曰：「單于欲除前事，復故約，朕甚嘉之！此古聖王之志也。漢與匈奴約為兄弟，所以遺單于甚厚；倍約、離兄弟之親者，常在匈奴。然右賢王事已在赦前，單于勿深誅！單于若稱書意，明告諸吏，使無負約，有信，敬如單于書。」

後頃之，冒頓死，子稽粥立，號曰老上單于。老上單于初立，帝復遣宗室女翁主為單于閼氏，使宦者燕人中行說傅翁主。說不欲行，漢強使之。說曰：「必我也，為漢患者！」中行說旣至，因降單于，單于甚親幸之。

初，匈奴好漢繒絮、食物。中行說曰：「匈奴人衆不能當漢之一郡，然所以強者，以衣食異，無仰於漢也。今單于變俗，好漢物；漢物不過什二，則匈奴盡歸於漢矣。」其得漢繒絮，以馳草棘中，衣袴皆裂敝，以示不如旃裘之完善也；得漢食物，皆去之，以示不如湩酪之便美也。於是說敎單于左右疏記，以計課其人衆、畜牧。其遺漢書牘及印封，皆令長大，倨傲其辭，自稱「天地所生、日月所置、匈奴大單于。」

漢使或訾笑匈奴俗無禮義者，中行說輒窮漢使曰：「匈奴約束徑，易行；君臣簡，可久；一國之政，猶一體也。故匈奴雖亂，必立宗種。今中國雖云有禮義，及親屬益疏則相殺奪，以至易姓，皆從此類也。嗟！土室之人，顧無多辭，喋喋佔佔！顧漢所輸匈奴繒絮、米糵，令其量中，必善美而已矣，何以言為乎！且所給，備、善，則已；不備、苦惡，則候秋熟，以騎馳蹂而稼穡耳！」

*   梁太傅賈誼上疏曰：「臣竊惟今之事勢，可為痛哭者一，可為流涕者二，可為長太息者六；若其他背理而傷道者，難徧以疏舉。進言者皆曰：『天下已安已治矣，』臣獨以為未也；曰安且治者，非愚則諛，皆非事實知治亂之體者也。夫抱火厝之積薪之下而寢其上，火未及然，因謂之安；方今之勢，何以異此！陛下何不壹令臣得孰數之於前，因陳治安之策，試詳擇焉！

使為治，勞志慮，苦身體，乏鐘、鼓之樂，勿為可也；樂與今同，而加之諸侯軌道，兵革不動，匈奴賓服，百姓素朴，生為明帝，沒為明神，名譽之美垂於無窮，使顧成之廟稱為太宗，上配太祖，與漢亡極，立經陳紀，為萬世法；雖有愚幼、不肖之嗣猶得蒙業而安。以陛下之明達，因使少知治體者得佐下風，致此非難也。

夫樹國固必相疑之勢，下數被其殃，上數爽其憂，甚非所以安上而全下也。今或親弟謀為東帝，親兄之子西鄉而擊；今吳又見告矣。天子春秋鼎盛，行義未過，德澤有加焉，猶尚如是；況莫大諸侯，權力且十此者虖！

然而天下少安，何也？大國之王幼弱未壯，漢之所置傅、相方握其事。數年之後，諸侯之王大抵皆冠，血氣方剛；漢之傅、相稱病而賜罷，彼自丞、尉以上徧置私人；如此，有異淮南、濟北之為邪！此時而欲為治安，雖堯、舜不治。

黃帝曰：『日中必![24452](../imgs/24452.gif)！操刀必割。』今令此道順而全安甚易，不肯蚤為，已乃墮骨肉之屬而抗剄之，豈有異秦之季世虖！其異姓負強而動者，漢已幸而勝之矣，又不易其所以然；同姓襲是跡而動，旣有徵矣，其勢盡又復然。殃禍之變，未知所移，明帝處之尚不能以安，後世將如之何！

臣竊跡前事，大抵強者先反。長沙乃二萬五千戶耳，功少而最完，勢疏而最忠，非獨性異人也，亦形勢然也。曩令樊、酈、絳、灌據數十城而王，今雖以殘亡可也；令信、越之倫列為徹侯而居，雖至今存可也。然則天下之大計可知已：欲諸王之皆忠附，則莫若令如長沙王；欲臣子勿菹醢，則莫若令如樊、酈等；欲天下之治安，莫若衆建諸侯而少其力。力少則易使以義，國小則亡邪心。令海內之勢，如身之使臂，臂之使指，莫不制從，諸侯之君不敢有異心，輻湊並進而歸命天子。割地定制，令齊、趙、楚各為若干國，使悼惠王、幽王、元王之子孫畢以次各受祖之分地，地盡而止；其分地衆而子孫少者，建以為國，空而置之，須其子孫生者舉使君之；一寸之地，一人之衆，天子亡所利焉，誠以定治而已。如此，則臥赤子天下之上而安，植遺腹，朝委裘而天下不亂；當時大治，後世誦聖。陛下誰憚而久不為此！

天下之勢方病大瘇，一脛之大幾如要，一指之大幾如股，平居不可屈伸，一二指慉，身慮無聊。失今不治，必為錮疾，後雖有扁鵲，不能為已。病非徒瘇也。又苦![28082](../imgs/28082.gif)盭。元王之子，帝之從弟也；今之王者，從弟之子也。惠王之子，親兄子也；今之王者，兄子之子也。親者或亡分地以安天下，疏者或制大權以偪天子，臣故曰非徒病瘇也，又苦![28082](../imgs/28082.gif)盭。可痛哭者，此病是也。

天下之勢方倒縣。凡天子者，天下之首。何也？上也。蠻夷者，天下之足。何也？下也。今匈奴嫚侮侵掠，至不敬也；而漢歲致金絮采繒以奉之。足反居上，首顧居下，倒縣如此，莫之能解，猶為國有人乎？可為流涕者此也。

今不獵猛敵而獵田彘，不搏反寇而搏畜菟，翫細娛而不圖大患，德可遠加而直數百里外，威令不勝，可為流涕者此也。

今庶人屋壁得為帝服，倡優下賤得為后飾；且帝之身自衣皁綈，而富民牆屋被文繡；天子之后以緣其領，庶人孽妾以緣其履；此臣所謂舛也。夫百人作之不能衣一人，欲天下亡寒，胡可得也；一人耕之，十人聚而食之，欲天下亡飢，不可得也；飢寒切於民之肌膚，欲其亡為姦邪，不可得也。可為長太息者此也。

商君遺禮義，棄仁恩，幷心於進取；行之二歲，秦俗日敗。故秦人家富子壯則出分，家貧子壯則出贅；借父耰鉏，慮有德色；母取箕帚，立而誶語；抱哺其子，與公併居；婦姑不相說，則反脣而相稽；其慈子、耆利，不同禽獸者亡幾耳。今其遺見餘俗，猶尚未改，棄禮義，捐廉恥日甚，可謂月異而歲不同矣。逐利不耳，慮非顧行也；今其甚者殺父兄矣。而大臣特以簿書不報、期會之間以為大故，至於俗流失，世壞敗，因恬而不知怪，慮不動於耳目，以為是適然耳。夫移風易俗，使天下回心而鄉道，類非俗吏之所能為也。俗吏之所務，在於刀筆、筐篋而不知大體。陛下又不自憂，竊為陛下惜之！豈如今定經制，令君君、臣臣，上下有差，父子六親各得其宜！此業壹定，世世常安，而後有所持循矣；若夫經制不定，是猶渡江河亡維楫，中流而遇風波，船必覆矣。可為長太息者此也。

夏、殷、周為天子皆數十世，秦為天子二世而亡。人性不甚相遠也，何三代之君有道之長而秦無道之暴也？其故可知也。古之王者，太子乃生，固舉以禮，有司齊肅端冕，見之南郊，過闕則下，過廟則趨，故自為赤子而敎固已行矣。孩提有識，三公、三少明孝仁禮義以道習之，逐去邪人，不使見惡行，於是皆選天下之端士、孝弟博聞有道術者以衞翼之，使與太子居處出入。故太子乃生而見正事，聞正言，行正道，左右前後皆正人也。夫習與正人居之不能毋正，猶生長於齊不能不齊言也；習與不正人居之不能毋不正，猶生長於楚之地不能不楚言也。孔子曰：『少成若天性，習貫如自然。』習與智長，故切而不媿；化與心成，故中道若性。夫三代之所以長久者，以其輔翼太子有此具也。及秦而不然，使趙高傅胡亥而敎之獄，所習者非斬、劓人，則夷人之三族也。胡亥今日卽位而明日射人，忠諫者謂之誹謗，深計者謂之妖言，其視殺人若艾草菅然。豈惟胡亥之性惡哉？彼其所以道之者非其理故也。鄙諺曰：『前車覆，後車誡。』秦世之所以亟絕者，其轍跡可見也；然而不避，是後車又將覆也。天下之命，縣於太子，太子之善，在於早諭敎與選左右。夫心未濫而先諭敎，則化易成也；開於道術智誼之指，則敎之力也；若其服習積貫，則左右而已。夫胡、粵之人，生而同聲，嗜欲不異；及其長而成俗，累數譯而不能相通，有雖死而不相為者，則敎習然也。臣故曰選左右、早諭敎最急。夫敎得而左右正，則太子正矣，太子正而天下定矣。書曰：『一人有慶，兆民賴之。』此時務也。

凡人之智，能見已然，不能見將然。夫禮者禁於將然之前而法者禁於已然之後，是故法之所為用易見而禮之所為生難知也。若夫慶賞以勸善，刑罰以懲惡，先王執此之政，堅如金石；行此之令，信如四時；據此之公，無私如天地；豈顧不用哉？然而曰禮云、禮云者，貴絕惡於未萌而起敎於微眇，使民日遷善、遠罪而不自知也。孔子曰：『聽訟，吾猶人也；必也使毋訟乎。』為人主計者，莫如先審取舍，取舍之極定於內而安危之萌應於外矣。秦王之欲尊宗廟而安子孫，與湯、武同。然而湯、武廣大其德行，六七百歲而弗失，秦王治天下十餘歲則大敗。此亡他故矣，湯、武之定取舍審而秦王之定取舍不審矣。夫天下，大器也；今人之置器，置諸安處則安，置諸危處則危。天下之情，與器無以異，在天子之所置之。湯、武置天下於仁、義、禮、樂，累子孫數十世，此天下所共聞也；秦王置天下於法令、刑罰，禍幾及身，子孫誅絕，此天下之所共見也；是非其明效大驗邪！人之言曰：『聽言之道，必以其事觀之，則言者莫敢妄言。』今或言禮誼之不如法令，敎化之不如刑罰，人主胡不引殷、周、秦事以觀之也！人主之尊譬如堂，羣臣如陛，衆庶如地。故陛九級上，廉遠地，則堂高；陛無級，廉近地，則堂卑。高者難攀，卑者易陵，理勢然也。故古者聖王制為等列，內有公、卿、大夫、士，外有公、侯、伯、子、男，然後有官師、小吏，延及庶人，等級分明而天子加焉，故其尊不可及也。

里諺曰：『欲投鼠而忌器。』此善諭也。鼠近於器，尚憚不投，恐傷其器，況於貴臣之近主乎！廉恥節禮以治君子，故有賜死而無戮辱。是以黥、劓之罪不及大夫，以其離主上不遠也；禮：不敢齒君之路馬，蹴其芻者有罰，所以為主上豫遠不敬也。今自王、侯、三公之貴，皆天子之所改容而禮之也，古天子之所謂伯父、伯舅也；而令與衆庶同黥、劓、髡、刖、笞、傌、棄市之法，然則堂不無陛虖！被戮辱者不泰迫虖！廉恥不行，大臣無乃握重權、大官而有徒隸無恥之心虖！夫望夷之事，二世見當以重法者，投鼠而不忌器之習也。臣聞之：履雖鮮不加於枕，冠雖敝不以苴履。夫嘗已在貴寵之位，天子改容而禮貌之矣，吏民嘗俯伏以敬畏之矣；今而有過，帝令廢之可也，退之可也，賜之死可也，滅之可也；若夫束縛之，係緤之，輸之司寇，編之徒官，司寇小吏詈罵而搒笞之，殆非所以令衆庶見也。夫卑賤者習知尊貴者之一旦吾亦乃可以加此也，非所以尊尊、貴貴之化也。古者大臣有坐不廉而廢者，不謂不廉，曰『簠簋不飾』；坐汙穢淫亂、男女無別者，不曰汙穢，曰『帷薄不脩』；坐罷軟不勝任者，不謂罷軟，曰『下官不職』。故貴大臣定有其罪矣，猶未斥然正以呼之也，尚遷就而為之諱也。故其在大譴、大何之域者，聞譴、何則白冠氂纓，盤水加劍，造請室而請罪耳，上不執縛係引而行也。其有中罪者，聞命而自弛，上不使人頸盭而加也。其有大罪者，聞命則北面再拜，跪而自裁，上不使人捽抑而刑之也。曰：『子大夫自有過耳，吾遇子有禮矣。』遇之有禮，故羣臣自憙；嬰以廉恥，故人矜節行。上設廉恥、禮義以遇其臣，而臣不以節行報其上者，則非人類也。故化成俗定，則為人臣者皆顧行而忘利，守節而伏義，故可以託不御之權，可以寄六尺之孤，此厲廉恥、行禮義之所致也，主上何喪焉！此之不為而顧彼之久行，故曰可為長太息者此也。」

誼以絳侯前逮繫獄，卒無事，故以此譏上。上深納其言，養臣下有節，是後大臣有罪，皆自殺，不受刑。

###### 文帝前七年（戊辰、前一七三年）

*   冬，十月，令列侯太夫人、夫人、諸侯王子及吏二千石無得擅徵捕。
*   夏，四月，赦天下。
*       六月，癸酉，未央宮東闕罘罳災。
*
民有歌淮南王者曰：「一尺布，尚可縫；一斗粟，尚可舂；兄弟二人不相容！」帝聞而病之。

###### 文帝前八年（己巳、前一七二年）

*
夏，封淮南厲王子安等四人為列侯。賈誼知上必將復王之也，上疏諫曰：「淮南王之悖逆無道，天下孰不知其罪！陛下幸而赦遷之，自疾而死，天下孰以王死之不當！今奉尊罪人之子，適足以負謗於天下耳。此人少壯，豈能忘其父哉！白公勝所為父報仇者，大父與叔父也。白公為亂，非欲取國代主；發忿快志，剡手以衝仇人之匈，固為俱靡而已。淮南雖小，黥布嘗用之矣，漢存，特幸耳。夫擅仇人足以危漢之資，於策不便。予之衆，積之財，此非有子胥、白公報於廣都之中，卽疑有剸諸、荊軻起於兩柱之間，所謂假賊兵，為虎翼者也。願陛下少留計！」上弗聽。

*   有長星出于東方。

###### 文帝前九年（庚午、前一七一年）

*   春，大旱。

###### 文帝前十年（辛未、前一七Ｏ年）

*
冬，上行幸甘泉。

*   將軍薄昭殺漢使者。帝不忍加誅，使公卿從之飲酒，欲令自引分，昭不肯；使羣臣喪服往哭之，乃自殺。

　　臣光曰：李德裕以為：「漢文帝誅薄昭，斷則明矣，於義則未安也。秦康送晉文，興如存之感；況太后尚存，唯一弟薄昭，斷之不疑，非所以慰母氏之心也。」臣愚以為法者天下之公器，惟善持法者，親疏如一，無所不行，則人莫敢有所恃而犯之也。夫薄昭雖素稱長者，文帝不為置賢師傅而用之典兵；驕而犯上，至於殺漢使者，非有恃而然乎！若又從而赦之，則與成、哀之世何異哉！魏文帝嘗稱漢文帝之美，而不取其殺薄昭，曰：「舅后之家，但當養育以恩而不當假借以權，旣觸罪法，又不得不害。」譏文帝之始不防閑昭也，斯言得之矣。然則欲慰母心者，將慎之於始乎！

* * *

