

##### 資治通鑑

`卷十五　【漢紀七】`

* * *

起玄黓涒灘（壬申），盡柔兆閹茂（丙戌），凡十五年。

###### 孝文皇帝前十一年（壬申、前一六九年）

*
冬，十一月，上行幸代。春，正月，自代還。

*
夏，六月，梁懷王揖薨，無子。賈誼復上疏曰：「陛下卽不定制，如今之勢，不過一傳、再傳，諸侯猶且人恣而不制，豪植而大強，漢法不得行矣。陛下所以為藩扞及皇太子之所恃者，唯淮陽、代二國耳。代，北邊匈奴，與強敵為鄰，能自完則足矣；而淮陽之比大諸侯，廑如黑子之著面，適足以餌大國而不足以有所禁禦。方今制在陛下；制國而令子適足以為餌，豈可謂工哉！臣之愚計，願舉淮南地以益淮陽，而為梁王立後，割淮陽北邊二、三列城與東郡以益梁。不可者，可徙代王而都睢陽。梁起於新郪而北著之河，淮陽包陳而南揵之江，則大諸侯之有異心者破膽而不敢謀。梁足以扞齊、趙，淮陽足以禁吳、楚，陛下高枕，終無山東之憂矣，此二世之利也。當今恬然，適遇諸侯之皆少；數歲之後，陛下且見之矣。夫秦日夜苦心勞力以除六國之禍；今陛下力制天下，頤指如意，高拱以成六國之禍，難以言智，苟身無事，畜亂，宿禍，孰視而不定；萬年之後，傳之老母、弱子，將使不寧，不可謂仁。」帝於是從誼計，徙淮陽王武為梁王，北界泰山，西至高陽，得大縣四十餘城。後歲餘，賈誼亦死，死時年三十三矣。

*
徙城陽王喜為淮南王。

*   匈奴寇狄道。

時匈奴數為邊患，太子家令潁川鼂錯上言兵事曰：「兵法曰：『有必勝之將，無必勝之民。』繇此觀之，安邊境，立功名，在於良將，不可不擇也。

臣又聞，用兵臨戰合刃之急者三：一曰得地形，二曰卒服習，三曰器用利。兵法，步兵、車騎、弓弩、長戟、矛鋋、劍楯之地，各有所宜；不得其宜者，或十不當一。士不選練，卒不服習，起居不精，動靜不集，趨利弗及，避難不畢，前擊後解，與金鼓之指相失，此不習勒卒之過也，百不當十。兵不完利，與空手同；甲不堅密，與袒裼同；弩不可以及遠，與短兵同；射不能中，與無矢同；中不能入，與無鏃同；此將不省兵之禍也，五不當一。故兵法曰：『器械不利，以其卒予敵也；卒不可用，以其將予敵也；將不知兵，以其主予敵也；君不擇將，以其國予敵也。』四者，兵之至要也。

臣又聞：小大異形，強弱異勢，險易異備。夫卑身以事強，小國之形也；合小以攻大，敵國之形也；以蠻夷攻蠻夷，中國之形也。今匈奴地形、技藝與中國異；上下山阪，出入溪澗，中國之馬弗與也；險道傾仄，且馳且射，中國之騎弗與也；風雨罷勞，飢渴不困，中國之人弗與也；此匈奴之長技也。若夫平原、易地、輕車、突騎，則匈奴之衆易橈亂也；勁弩、長戟、射疏、及遠，則匈奴之弓弗能格也；堅甲、利刃，長短相雜，遊弩往來，什伍俱前，則匈奴之兵弗能當也；材官騶發，矢道同的，則匈奴之革笥、木薦弗能支也；下馬地鬬，劍戟相接，去就相薄，則匈奴之足弗能給也；此中國之長技也。以此觀之，匈奴之長技三，中國之長技五；陛下又興數十萬之衆以誅數萬之匈奴，衆寡之計，以一擊十之術也。

雖然，兵，凶器，戰，危事也；故以大為小，以強為弱，在俛仰之間耳。夫以人之死爭勝，跌而不振，則悔之無及也；帝王之道，出於萬全。今降胡、義渠、蠻夷之屬來歸誼者，其衆數千，飲食、長技與匈奴同。賜之堅甲、絮衣、勁弓、利矢，益以邊郡之良騎，令明將能知其習俗、和輯其心者，以陛下之明約將之。卽有險阻，以此當之；平地通道，則以輕車、材官制之；兩軍相為表裏，各用其長技，衡加之以衆，此萬全之術也。」

帝嘉之，賜錯書，寵答焉。

錯又上言曰：「臣聞秦起兵而攻胡、粵者，非以衞邊地而救民死也，貪戾而欲廣大也，故功未立而天下亂。且夫起兵而不知其勢，戰則為人禽，屯則卒積死。夫胡、貉之人，其性耐寒；揚、粵之人，其性耐暑。秦之戍卒不耐其水土，戍者死於邊，輸者僨於道。秦民見行，如往棄市，因以讁發之，名曰『讁戍』；先發吏有讁及贅壻、賈人，後以嘗有市籍者，又後以大父母、父母嘗有市籍者，後入閭取其左。發之不順，行者憤怨，有萬死之害而亡銖兩之報，死事之後，不得一算之復，天下明知禍烈及己也；陳勝行戍，至於大澤，為天下先倡，天下從之如流水者，秦以威劫而行之之敝也。

胡人衣食之業，不著於地，其勢易以擾亂邊境，往來轉徙，時至時去；此胡人之生業，而中國之所以離南畮也。今胡人數轉牧、行獵於塞下，以候備塞之卒，卒少則入。陛下不救，則邊民絕望而有降敵之心；救之，少發則不足，多發，遠縣纔至，則胡又已去。聚而不罷，為費甚大；罷之，則胡復入。如此連年，則中國貧苦而民不安矣。陛下幸憂邊境，遣將吏發卒以治塞，甚大惠也。然今遠方之卒守塞，一歲而更，不知胡人之能。不如選常居者家室田作，且以備之，以便為之高城深塹；要害之處，通川之道，調立城邑，毋下千家。先為室屋，具田器，乃募民，免罪，拜爵，復其家，予冬夏衣、稟食，能自給而止。塞下之民，祿利不厚，不可使久居危難之地。胡人入驅而能止其所驅者，以其半予之，縣官為贖。其民如是，則邑里相救助，赴胡不避死。非以德上也，欲全親戚而利其財也；此與東方之戍卒不習地勢而心畏胡者功相萬也。以陛下之時，徙民實邊，使遠方無屯戍之事；塞下之民，父子相保，無係虜之患；利施後世，名稱聖明，其與秦之行怨民，相去遠矣。」

上從其言，募民徙塞下。

錯復言：「陛下幸募民徙以實塞下，使屯戍之事益省，輸將之費益寡，甚大惠也。下吏誠能稱厚惠，奉明法，存卹所徙之老弱，善遇其壯士，和輯其心而勿侵刻，使先至者安樂而不思故鄉，則貧民相募而勸往矣。臣聞古之徙民者，相其陰陽之和，嘗其水泉之味，然後營邑、立城、製里、割宅，先為築室家，置器物焉。民至有所居，作有所用。此民所以輕去故鄉而勸之新邑也。為置醫、巫以救疾病，以脩祭祀，男女有昏，生死相卹，墳墓相從，種樹畜長，室屋完安。此所以使民樂其處而有長居之心也。

臣又聞古之制邊縣以備敵也，使五家為伍，伍有長，十長一里，里有假士，四里一連，連有假五百，十連一邑，邑有假候。皆擇其邑之賢材有護、習地形、知民心者；居則習民於射法，出則敎民於應敵。故卒伍成於內，則軍政定於外。服習以成，勿令遷徙，幼則同遊，長則共事。夜戰聲相知，則足以相救；晝戰目相見，則足以相識；驩愛之心，足以相死。如此而勸以厚賞，威以重罰，則前死不還踵矣。所徙之民非壯有材者，但費衣糧，不可用也；雖有材力，不得良吏，猶亡功也。

陛下絕匈奴不與和親，臣竊意其冬來南也；壹大治，則終身創矣。欲立威者，始於折膠；來而不能困，使得氣去，後未易服也。」

錯為人陗直刻深，以其辯得幸太子，太子家號曰「智囊」。

###### 文帝前十二年（癸酉、前一六八年）

*   冬，十二月，河決酸棗，東潰金隄，東郡；大興卒塞之。
*       春，三月，除關，無用傳。
*
鼂錯言於上曰：「聖王在上而民不凍飢者，非能耕而食之，織而衣之也，為開其資財之道也。故堯有九年之水，湯有七年之旱，而國亡捐瘠者，以畜積多而備先具也。今海內為一，土地人民之衆不減湯、禹，加以無天災數年之水旱，而畜積未及者，何也？地有遺利，民有餘力；生穀之土未盡墾，山澤之利未盡出，游食之民未盡歸農也。

夫寒之於衣，不待輕暖；飢之於食，不待甘旨；飢寒至身，不顧廉恥。人情，一日不再食則飢，終歲不製衣則寒。夫腹飢不得食，膚寒不得衣，雖慈父不能保其子，君安能以有其民哉！明主知其然也，故務民於農桑，薄賦斂，廣畜積，以實倉廩，備水旱，故民可得而有也。民者，在上所以牧之；民之趨利，如水走下，四方無擇也。

夫珠、玉、金、銀，飢不可食，寒不可衣；然而衆貴之者，以上用之故也。其為物輕微易藏，在於把握，可以周海內而無飢寒之患。此令臣輕背其主，而民易去其鄉，盜賊有所勸，亡逃者得輕資也。粟、米、布、帛，生於地，長於時，聚於力，非可一日成也；數石之重，中人弗勝，不為姦邪所利，一日弗得而飢寒至。是故明君貴五穀而賤金玉。

今農夫五口之家，其服役者不下二人，其能耕者不過百畮，百畮之收不過百石。春耕，夏耘，秋穫，冬藏，伐薪樵，治官府，給繇役；春不得避風塵，夏不得避暑熱，秋不得避陰雨，冬不得避寒凍，四時之間無日休息；又私自送往迎來、弔死問疾、養孤長幼在其中。勤苦如此，尚復被水旱之災，急政暴賦，賦斂不時，朝令而暮改。有者半賈而賣，無者取倍稱之息，於是有賣田宅、鬻妻子以償責者矣。而商賈，大者積貯倍息，小者坐列販賣，操其奇贏，日游都市，乘上之急，所賣必倍。故其男不耕耘，女不蠶織，衣必文采，食必粱肉；無農夫之苦，有仟伯之得。因其富厚，交通王侯，力過吏勢，以利相傾；千里游敖，冠蓋相望，乘堅、策肥，履絲、曳縞。此商人所以兼幷農人，農人所以流亡者也。

方今之務，莫若使民務農而已矣。欲民務農，在於貴粟；貴粟之道，在於使民以粟為賞罰。今募天下入粟縣官，得以拜爵，得以除罪。如此，富人有爵，農民有錢，粟有所渫。夫能入粟以受爵，皆有餘者也；取於有餘以供上用，則貧民之賦可損，所謂損有餘，補不足，令出而民利者也。今令民有車騎馬一匹者，復卒三人；車騎者，天下武備也，故為復卒。神農之敎曰：『有石城十仞，湯池百步，帶甲百萬，而無粟，弗能守也。』以是觀之，粟者，王者大用，政之本務。今民入粟受爵至五大夫以上，乃復一人耳，此其與騎馬之功相去遠矣。爵者，上之所擅，出於口而無窮；粟者，民之所種，生於地而不乏。夫得高爵與免罪，人之所甚欲也；使天下人入粟於邊以受爵、免罪，不過三歲，塞下之粟必多矣。」

帝從之，令民入粟於邊，拜爵各以多少級數為差。

錯復奏言：「陛下幸使天下入粟塞下以拜爵，甚大惠也。竊恐塞卒之食不足用，大渫天下粟。邊食足以支五歲，可令入粟郡縣矣；郡縣足支一歲以上，可時赦，勿收農民租。如此，德澤加於萬民，民愈勤農，大富樂矣。」

上復從其言，詔曰：「道民之路，在於務本。朕親率天下農，十年于今，而野不加辟，歲一不登，民有飢色；是從事焉尚寡而吏未加務。吾詔書數下，歲勸民種樹而功未興，是吏奉吾詔不勤而勸民不明也。且吾農民甚苦而吏莫之省，將何以勸焉！其賜農民今年租稅之半。」

###### 文帝前十三年（甲戌、前一六七年）

*
春，二月，甲寅，詔日；「朕親率天下農耕以供粢盛，皇后親桑以供祭服；其具禮儀！」

*
初，秦時祝官有祕祝，卽有災祥，輒移過於下。夏，詔曰：「蓋聞天道，禍自怨起而福繇德興，百官之非，宜由朕躬。今祕祝之官移過於下，以彰吾之不德，朕甚弗取。其除之！」

*   齊太倉令淳于意有罪，當刑，詔獄逮繫長安。其少女緹縈上書曰：「妾父為吏，齊中皆稱其廉平；今坐法當刑。妾傷夫死者不可復生，刑者不可復屬，雖後欲改過自新，其道無繇也。妾願沒入為官婢，以贖父刑罪，使得自新。」

天子憐悲其意，五月，詔曰：「詩曰：『愷弟君子，民之父母。』今人有過，敎未施而刑已加焉，或欲改行為善而道無繇至，朕甚憐之！夫刑至斷支體，刻肌膚，終身不息，何其刑之痛而不德也！豈為民父母之意哉！其除肉刑，有以易之；及令罪人各以輕重，不亡逃，有年而免。具為令！」

丞相張蒼、御史大夫馮敬奏請定律曰：「諸當髡者為城旦、舂；當黥髡者鉗為城旦、舂；當劓者笞三百；當斬左止者笞五百；當斬右止及殺人先自告及吏坐受賕、枉法、守縣官財物而卽盜之、已論而復有笞罪者皆棄市。罪人獄已決為城旦、舂者，各有歲數以免。」制曰：「可。」

是時，上旣躬修玄默，而將相皆舊功臣，少文多質。懲惡亡秦之政，論議務在寬厚，恥言人之過失；化行天下，告訐之俗易。吏安其官，民樂其業，畜積歲增，戶口寖息。風流篤厚，禁罔疏闊，罪疑者予民，是以刑罰大省，至於斷獄四百，有刑錯之風焉。

*   六月，詔曰：「農，天下之本，務莫大焉。今勤身從事而有租稅之賦，是為本末者無以異也，其於勸農之道未備。其除田之租稅！」

###### 孝文皇帝前十四年（乙亥、前一六六年）

*
冬，匈奴老上單于十四萬騎入朝那、蕭關，殺北地都尉卬，虜人民畜產甚多；遂至彭陽，使奇兵入燒回中宮，候騎至雍甘泉。帝以中尉周舍、郎中令張武為將軍，發車千乘、騎卒十萬軍長安旁，以備胡寇；而拜昌侯盧卿為上郡將軍，甯侯魏遫為北地將軍，隆慮侯周竈為隴西將軍，屯三郡。上親勞軍，勒兵，申敎令，賜吏卒，自欲征匈奴。羣臣諫，不聽；皇太后固要，上乃止。於是以東陽侯張相如為大將軍，成侯董赤、內史欒布皆為將軍，擊匈奴。單于留塞內月餘，乃去。漢逐出塞卽還，不能有所殺。

*   上輦過郎署，問郎署長馮唐曰：「父家安在？」對曰：「臣大父趙人，父徙代。」上曰：「吾居代時，吾尚食監高祛數為我言趙將李齊之賢，戰於鉅鹿下。今吾每飯意未嘗不在鉅鹿也。父知之乎？」唐對曰：「尚不如廉頗、李牧之為將也。」上搏髀曰：「嗟乎，吾獨不得廉頗、李牧為將！吾豈憂匈奴哉！」唐曰：「陛下雖得廉頗、李牧，弗能用也。」

上怒，起，入禁中，良久，召唐，讓曰：「公柰何衆辱我，獨無間處乎！」唐謝曰：「鄙人不知忌諱。」上方以胡寇為意，乃卒復問唐曰：「公何以知吾不能用廉頗、李牧也？」唐對曰：「臣聞上古王者之遣將也，跪而推轂，曰：『閫以內者，寡人制之；閫以外者，將軍制之。』軍功爵賞皆決於外，歸而奏之，此非虛言也。臣大父言：李牧為趙將，居邊，軍市之租，皆自用饗士；賞賜決於外，不從中覆也。委任而責成功，故李牧乃得盡其智能；選車千三百乘，彀騎萬三千，百金之士十萬，是以北逐單于，破東胡，滅澹林，西抑強秦，南支韓、魏；當是之時，趙幾霸。其後會趙王遷立，用郭開讒，卒誅李牧，令顏聚代之；是以兵破士北，為秦所禽滅。今臣竊聞魏尚為雲中守，其軍市租盡以饗士卒，私養錢五日一椎牛，自饗賓客、軍吏、舍人，是以匈奴遠避，不近雲中之塞。虜曾一入，尚率車騎擊之，所殺甚衆。夫士卒盡家人子，起田中從軍，安知尺籍、伍符！終日力戰，斬首捕虜，上功幕府，一言不相應，文吏以法繩之，其賞不行；而吏奉法必用。臣愚以為陛下賞太輕，罰太重。且雲中守魏尚坐上功首虜差六級，陛下下之吏，削其爵，罰作之。由此言之，陛下雖得廉頗、李牧，弗能用也！」上說。是日，令唐持節赦魏尚，復以為雲中守，而拜唐為車騎都尉。

*
春，詔廣增諸祀壇場、珪幣，且曰：「吾聞祠官祝釐，皆歸福於朕躬，不為百姓，朕甚愧之。夫以朕之不德，而專饗獨美其福，百姓不與焉，是重吾不德也。其令祠官致敬，無有所祈！」

*
是歲，河間文王辟彊薨。

*   初，丞相張蒼以為漢得水德，魯人公孫臣以為漢當土德，其應，黃龍見；蒼以為非，罷之。

###### 文帝前十五年（丙子、前一六五年）

*
春，黃龍見成紀。帝召公孫臣，拜為博士，與諸生申明土德，草改曆、服色事。張蒼由此自絀。

*
夏，四月，上始幸雍，郊見五帝，赦天下。

*
九月，詔諸侯王、公卿、郡守舉賢良、能直言極諫者，上親策之。太子家令鼂錯對策高第，擢為中大夫。錯又上言宜削諸侯及法令可更定者，書凡三十篇。上雖不盡聽，然奇其材。

*   是歲，齊文王則、河間哀王福皆薨，無子，國除。
*   趙人新垣平以望氣見上，言長安東北有神，氣成五采，於是作渭陽五帝廟。

###### 文帝前十六年（丁丑、前一六四年）

*
夏，四月，上郊祀五帝于渭陽五帝廟。於是貴新垣平至上大夫，賜累千金；而使博士、諸生刺六經中作王制，謀議巡狩、封禪事。又於長門道北立五帝壇。

*
徙淮南王喜復為城陽王。又分齊為六國；丙寅，立齊悼惠王子在者六人：楊虛侯將閭為齊王，安都侯志為濟北王，武成侯賢為菑川王，白石侯雄渠為膠東王，平昌侯卬為膠西王，扐侯辟光為濟南王。淮南厲王子在者三人：阜陵侯安為淮南王，安陽侯勃為衡山王，陽周侯賜為廬江王。

*   秋，九月，新垣平使人持玉杯上書闕下獻之。平言上曰：「闕下有寶玉氣來者。」已，視之，果有獻玉杯者，刻曰「人主延壽」。平又言：「臣侯日再中。」居頃之，日卻，復中。於是始更以十七年為元年，令天下大酺。平言曰：「周鼎亡在泗水中。今河決，通於泗，臣望東北汾陰直有金寶氣，意周鼎其出乎！兆見，不迎則不至。」於是上使使治廟汾陰，南臨河，欲祠出周鼎。

###### 文帝後元年（戊寅、前一六三年）

*
冬，十月，人有上書告新垣平「所言皆詐也」；下吏治，誅夷平。是後，上亦怠於改正、服、鬼神之事，而渭陽、長門五帝，使祠官領，以時致禮，不往焉。

*
春，三月，孝惠皇后張氏薨。

*   詔曰：「間者數年不登，又有水旱、疾疫之災，朕甚憂之。愚而不明，未達其咎：意者朕之政有所失而行有過與？乃天道有不順，地利或不得，人事多失和，鬼神廢不享與？何以致此？將百官之奉養或廢，無用之事或多與？何其民食之寡乏也？夫度田非益寡，而計民未加益，以口量地，其於古猶有餘；而食之甚不足者，其咎安在？無乃百姓之從事於末以害農者蕃，為酒醪以靡穀者多，六畜之食焉者衆與？細大之義，吾未得其中，其與丞相、列侯、吏二千石、博士議之；有可以佐百姓者，率意遠思，無有所隱！」

###### 文帝後二年（己卯、前一六二年）

*   夏，上行幸雍棫陽宮。
*       六月，代孝王參薨。
*
匈奴連歲入邊，殺略人民、畜產甚多；雲中、遼東最甚，郡萬餘人。上患之，乃使使遺匈奴書。單于亦使當戶報謝，復與匈奴和親。

*   八月，戊戌，丞相張蒼免。帝以皇后弟竇廣國賢，有行，欲相之，曰：「恐天下以吾私廣國，久念不可。」而高帝時大臣，餘見無可者。御史大夫梁國申屠嘉，故以材官蹶張從高帝，封關內侯；庚午，以嘉為丞相，封故安侯。嘉為人廉直，門不受私謁。是時，太中大夫鄧通方愛幸，賞賜累鉅萬；帝嘗燕飲通家，其寵幸無比。嘉嘗入朝，而通居上旁，有怠慢之禮，嘉奏事畢，因言曰：「陛下幸愛羣臣，則富貴之；至於朝廷之禮，不可以不肅。」上曰：「君勿言，吾私之。」罷朝，坐府中，嘉為檄召通詣丞相府，不來，且斬通。通恐，入言上；上曰：「汝第往，吾今使人召若。」通詣丞相府，免冠、徒跣，頓首謝嘉。嘉坐自如，弗為禮，責曰：「夫朝廷者，高帝之朝廷也。通小臣，戲殿上，大不敬，當斬。吏！今行斬之！」通頓首，首盡出血，不解。上度丞相已困通，使使持節召通而謝丞相：「此吾弄臣，君釋之！」鄧通旣至，為上泣曰：「丞相幾殺臣！」

###### 文帝後三年（庚辰、前一六一年）

*   春，二月，上行幸代。
*   是歲，匈奴老上單于死，子軍臣單于立。

###### 文帝後四年（辛巳、前一六Ｏ年）

*   夏，四月，丙寅晦，日有食之。
*   五月，赦天下。
*   上行幸雍。

###### 文帝後五年（壬午、前一五九年）

*   春，正月，上行幸隴西；三月，行幸雍；秋，七月，行幸代。

###### 文帝後六年（癸未、前一五八年）

*
冬，匈奴三萬騎入上郡，三萬騎入雲中，所殺略甚衆，烽火通於甘泉、長安。以中大夫令免為車騎將軍，屯飛狐；故楚相蘇意為將軍，屯句注；將軍張武屯北地；河內太守周亞夫為將軍，次細柳；宗正劉禮為將軍，次霸上；祝茲侯徐厲為將軍，次棘門；以備胡。上自勞軍，至霸上及棘門軍，直馳入，將以下騎送迎。已而之細柳軍，軍士吏被甲，銳兵刃，彀弓弩持滿，天子先驅至，不得入。先驅曰：「天子且至！」軍門都尉曰；「將軍令曰：『軍中聞將軍令，不聞天子之詔。』」居無何，上至，又不得入。於是上乃使使持節詔將軍：「吾欲入營勞軍。」亞夫乃傳言「開壁門」。壁門士請車騎曰：「將軍約：軍中不得驅馳。」於是天子乃按轡徐行。至營，將軍亞夫持兵揖曰：「介胄之士不拜，請以軍禮見。」天子為動，改容，式車，使人稱謝：「皇帝敬勞將軍。」成禮而去。旣出軍門，羣臣皆驚。上曰：「嗟乎，此真將軍矣！曩者霸上、棘門軍若兒戲耳，其將固可襲而虜也。至於亞夫，可得而犯耶！」稱善者久之。月餘，漢兵至邊，匈奴亦遠塞，漢兵亦罷。乃拜周亞夫為中尉。

*   夏，四月，大旱，蝗。令諸侯無入貢；弛山澤，減諸服御，損郎吏員；發倉庾以振民；民得賣爵。

###### 文帝後七年（甲申、前一五七年）

*   夏，六月，己亥，帝崩于未央宮。遺詔曰：「朕聞之：蓋天下萬物之萌生，靡有不死；死者，天地之理，萬物之自然，奚可甚哀！當今之世，咸嘉生而惡死，厚葬以破業，重服以傷生，吾甚不取。且朕旣不德，無以佐百姓；今崩，又使重服久臨以罹寒暑之數，哀人父子，傷長老之志，損其飲食，絕鬼神之祭祀，以重吾不德，謂天下何！朕獲保宗廟，以眇眇之身託于天下君王之上，二十有餘年矣。賴天之靈，社稷之福，方內安寧，靡有兵革。朕旣不敏，常懼過行以羞先帝之遺德，惟年之久長，懼于不終。今乃幸以天年得復供養於高廟，其奚哀念之有！其令天下吏民：令到，出臨三日，皆釋服；毋禁取婦、嫁女、祠祀、飲酒、食肉；自當給喪事服臨者，皆無跣；絰帶毋過三寸；毋布車及兵器；毋發民哭臨宮殿中；殿中當臨者，皆以旦夕各十五舉音，禮畢罷；非旦夕臨時，禁毋得擅哭臨；已下棺，服大功十五日，小功十四日，纖七日，釋服。他不在令中者，皆以此令比類從事。布告天下，使明知朕意。霸陵山川因其故，毋有所改。歸夫人以下至少使。」乙巳，葬霸陵。

帝卽位二十三年，宮室、苑囿、車騎、服御，無所增益；有不便，輒弛以利民。嘗欲作露臺，召匠計之，直百金。上曰：「百金，中人十家之產也。吾奉先帝宮室，嘗恐羞之，何以臺為！」身衣弋綈；所幸慎夫人，衣不曳地；帷帳無文繡；以示敦朴，為天下先。治霸陵，皆瓦器，不得以金、銀、銅、錫為飾，因其山，不起墳。吳王詐病不朝，賜以几杖。羣臣袁盎等諫說雖切，常假借納用焉。張武等受賂金錢，覺，更加賞賜以媿其心；專務以德化民。是以海內安寧，家給人足，後世鮮能及之。

*   丁未，太子卽皇帝位。尊皇太后薄氏曰太皇太后，皇后曰皇太后。
*       九月，有星孛于西方。
*
是歲，長沙王吳著薨，無子，國除。

初，高祖賢文王芮，制誥御史：「長沙王忠，其令著令。」至孝惠、高后時，封芮庶子二人為列侯，傳國數世絕。

###### 孝景皇帝元年（乙酉、前一五六年）

*
冬，十月，丞相嘉等奏：「功莫大於高皇帝，德莫盛於孝文皇帝。高皇帝廟，宜為帝者太祖之廟；孝文皇帝廟，宜為帝者太宗之廟。天子宜世世獻祖宗之廟，郡國諸侯宜各為孝文皇帝立太宗之廟。」制曰：「可。」

*   夏，四月，乙卯，赦天下。
*   遣御史大夫青至代下與匈奴和親。
*       五月，復收民田半租，三十而稅一。
*
初，文帝除肉刑，外有輕刑之名，內實殺人；斬右止者又當死；斬左止者笞五百，當劓者笞三百，率多死。是歲，下詔曰：「加笞與重罪無異；幸而不死，不可為人。其定律：笞五百曰三百，笞三百曰二百。」

*   以太中大夫周仁為郎中令，張歐為廷尉，楚元王子平陸侯禮為宗正，中大夫鼂錯為左內史。仁始為太子舍人，以廉謹得幸。張歐亦事帝於太子宮，雖治刑名家，為人長者；帝由是重之，用為九卿。歐為吏未嘗言按人，專以誠長者處官；官屬以為長者，亦不敢大欺。

###### 景帝前二年（丙戌、前一五五年）

*   冬，十二月，有星孛于西南。
*       令天下男子年二十始傅。
*
春，三月，甲寅，立皇子德為河間王，閼為臨江王，餘為淮陽王，非為汝南王，彭祖為廣川王，發為長沙王。

*
夏，四月，壬午，太皇太后薄氏崩。

*
六月，丞相申屠嘉薨。時內史鼂錯數請間言事，輒聽，寵幸傾九卿，法令多所更定。丞相嘉自絀所言不用，疾錯。錯為內史，東出不便，更穿一門南出。南出者，太上皇廟堧垣也。嘉聞錯穿宗廟垣，為奏，請誅錯。客有語錯，錯恐，夜入宮上謁，自歸上。至朝，嘉請誅內史錯。上曰：「錯所穿非真廟垣，乃外堧垣，故宂官居其中；且又我使為之，錯無罪。」丞相嘉謝。罷朝，嘉謂長史曰：「吾悔不先斬錯乃請之，為錯所賣。」至舍，因歐血而死。錯以此愈貴。

*
秋，與匈奴和親。

*
八月，丁未，以御史大夫開封侯陶青為丞相。丁巳，以內史鼂錯為御史大夫。

*   彗星出東北。
*   秋，衡山雨雹，大者五寸，深者二尺。
*       熒惑逆行守北辰，月出北辰間；歲星逆行天廷中。
*
梁孝王以竇太后少子故，有寵，王四十餘城，居天下膏腴地。賞賜不可勝道，府庫金錢且百巨萬，珠玉寶器多於京師。築東苑，方三百餘里，廣睢陽城七十里，大治宮室，為複道，自宮連屬於平臺三十餘里。招延四方豪俊之士，如吳人枚乘、嚴忌，齊人羊勝、公孫詭、鄒陽，蜀人司馬相如之屬皆從之遊。每入朝，上使使持節以乘輿駟馬迎梁王於關下。旣至，寵幸無比；入則侍上同輦，出則同車，射獵上林中；因上疏請留，且半歲。梁侍中、郎、謁者著籍引出入天子殿門，與漢宦官無異。

* * *

