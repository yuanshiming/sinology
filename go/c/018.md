

##### 資治通鑑
　　` 卷十八　【漢紀十】`

* * *

起著雍涒灘（戊申），盡柔兆執徐（丙辰），凡九年。

###### 孝武皇帝元光二年（戊申、前一三三年）

*
冬，十月，上行幸雍，祠五畤。

*
李少君以祠竈卻老方見上，上尊之。少君者，故深澤侯舍人，匿其年及其生長，其游以方徧諸侯，無妻子。人聞其能使物及不死，更饋遺之，常餘金錢、衣食。人皆以為不治生業而饒給，又不知其何所人，愈信，爭事之。少君善為巧發奇中。嘗從武安侯飲，坐中有九十餘老人，少君乃言與其大父游射處；老人為兒時從其大父，識其處，一坐盡驚。少君言上曰：「祠竈則致物，致物而丹沙可化為黃金，壽可益，蓬萊仙者可見；見之，以封禪則不死，黃帝是也。臣嘗游海上，見安期生，食臣棗，大如瓜。安期生仙者，通蓬萊中，合則見人，不合則隱。」於是天子始親祠竈，遣方士入海求蓬萊安期生之屬，而事化丹沙諸藥齊為黃金矣。居久之，李少君病死，天子以為化去，不死；而海上燕、齊怪迂之方士多更來言神事矣。

*
亳人謬忌奏祠太一。方曰：「天神貴者太一，太一佐曰五帝。」於是天子立其祠長安東南郊。

*
鴈門馬邑豪聶壹，因大行王恢言：「匈奴初和親，親信邊，可誘以利致之，伏兵襲擊，必破之道也。」上召問公卿。王恢曰：「臣聞全代之時，北有強胡之敵，內連中國之兵，然尚得養老、長幼，種樹以時，倉廩常實，匈奴不輕侵也。今以陛下之威，海內為一；然匈奴侵盜不已者，無他，以不恐之故耳。臣竊以為擊之便。」韓安國曰：「臣聞高皇帝嘗圍於平城，七日不食；及解圍反位而無忿怒之心。夫聖人以天下為度者也，不以己私怒傷天下之公，故遣劉敬結和親，至今為五世利。臣竊以為勿擊便。」恢曰：「不然。高帝身被堅執銳，行幾十年，所以不報平城之怨者，非力不能，所以休天下之心也。今邊境數驚，士卒傷死，中國槥車相望，此仁人之所隱也。故曰擊之便。」安國曰：「不然。臣聞用兵者以飽待飢，正治以待其亂，定舍以待其勞；故接兵覆衆，伐國墮城，常坐而役敵國，此聖人之兵也。今將卷甲輕舉，深入長敺，難以為功；從行則迫脅，衡行則中絕，疾則糧乏，徐則後利，不至千里，人馬乏食。兵法曰：『遺人，獲也。』臣故曰勿擊便。」恢曰：「不然。臣今言擊之者，固非發而深入也；將順因單于之欲，誘而致之邊，吾選梟騎、壯士陰伏而處以為之備，審遮險阻以為其戒。吾勢已定，或營其左，或營其右，或當其前，或絕其後，單于可禽，百全必取。」上從恢議。

*   夏，六月，以御史大夫韓安國為護軍將軍，衞尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍，將車騎、材官三十餘萬匿馬邑旁谷中，約單于入馬邑縱兵。陰使聶壹為間，亡入匈奴，謂單于曰：「吾能斬馬邑令、丞，以城降，財物可盡得。」單于愛信，以為然而許之。聶壹乃詐斬死罪囚，縣其頭馬邑城下，示單于使者為信，曰：「馬邑長吏已死，可急來！」於是單于穿塞，將十萬騎入武州塞。未至馬邑百餘里，見畜布野而無人牧者，怪之。乃攻亭，得鴈門尉史，欲殺之；尉史乃告單于漢兵所居。單于大驚曰：「吾固疑之。」乃引兵還，出曰：「吾得尉史，天也！」以尉史為天王。塞下傳言單于已去，漢兵追至塞，度弗及，乃皆罷兵。王恢主別從代出擊胡輜重，聞單于還，兵多，亦不敢出。

上怒恢。恢曰：「始，約為入馬邑城，兵與單于接，而臣擊其輜重，可得利。今單于不至而還，臣以三萬人衆不敵，祇取辱。固知還而斬，然完陛下士三萬人。」於是下恢廷尉，廷尉當「恢逗橈，當斬。」恢行千金丞相蚡，蚡不敢言上，而言於太后曰：「王恢首為馬邑事，今不成而誅恢，是為匈奴報仇也。」上朝太后，太后以蚡言告上。上曰：「首為馬邑事者恢，故發天下兵數十萬，從其言為此。且縱單于不可得，恢所部擊其輜重，猶頗可得以尉士大夫心。今不誅恢，無以謝天下。」於是恢聞，乃自殺。自是之後，匈奴絕和親，攻當路塞，往往入盜於漢邊，不可勝數；然尚貪樂關市，嗜漢財物；漢亦關市不絕以中其意。

###### 武帝元光三年（己酉、前一三二年）

*
春，河水徙，從頓丘東南流。夏，五月，丙子，復決濮陽瓠子，注鉅野，通淮、泗，汎郡十六。天子使汲黯、鄭當時發卒十萬塞之，輒復壞。是時，田蚡奉邑食鄃；鄃居河北，河決而南，則鄃無水災，邑收多。蚡言於上曰：「江、河之決皆天事，未易以人力強塞，塞之未必應天。」而望氣用數者亦以為然。於是天子久之不復事塞也。

*   初，孝景時，魏其侯竇嬰為大將軍，武安侯田蚡乃為諸郎，侍酒跪起如子姪；已而蚡日益貴幸，為丞相。魏其失勢，賓客益衰，獨故燕相潁陰灌夫不去。嬰乃厚遇夫，相為引重，其游如父子然。夫為人剛直，使酒，諸有勢在己之右者必陵之；數因酒忤丞相。丞相乃奏案：「灌夫家屬橫潁川，民苦之。」收繫夫及支屬，皆得棄市罪。魏其上書論救灌夫，上令與武安東朝廷辨之。魏其、武安因互相詆訐。上問朝臣：「兩人孰是？」唯汲黯是魏其，韓安國兩以為是；鄭當時是魏其，後不敢堅。上怒當時曰：「吾幷斬若屬矣！」卽罷。起，入，上食太后，太后怒不食，曰：「今我在也，而人皆藉吾弟；令我百歲後，皆魚肉之乎！」上不得已，遂族灌夫；使有司案治魏其，得棄市罪。

###### 武帝元光四年（庚戌、前一三一年）

*
冬，十二月晦，論殺魏其於渭城。春，三月，乙卯，武安侯蚡亦薨。及淮南王安敗，上聞蚡受安金，有不順語，曰：「使武安侯在者，族矣！」

*
夏，四月，隕霜殺草。

*
御史大夫安國行丞相事，引，墮車，蹇。五月，丁巳，以平棘侯薛澤為丞相，安國病免。

*   地震。赦天下。
*       九月，以中尉張歐為御史大夫。韓安國疾愈，復為中尉。
*
河間王德，脩學好古，實事求是，以金帛招求四方善書，得書多與漢朝等。是時，淮南王安亦好書，所招致率多浮辯；獻王所得書，皆古文先秦舊書，采禮樂古事，稍稍增輯至五百餘篇，被服、造次必於儒者，山東諸儒多從之遊。

###### 武帝元光五年（辛亥、前一三Ｏ年）

*   冬，十月，河間王來朝，獻雅樂，對三雍宮及詔策所問三十餘事；其對，推道術而言，得事之中，文約指明。天子下太樂官常存肄河間王所獻雅聲，歲時以備數，然不常御也。春，正月，河間王薨，中尉常麗以聞，曰：「王身端行治，溫仁恭儉，篤敬愛下，明知深察，惠于鰥寡。」大行令奏：「諡法：『聰明睿知曰獻，』諡曰獻王。」

　　班固贊曰：昔魯哀公有言：「寡人生於深宮之中，長於婦人之手，未嘗知憂，未嘗知懼。」信哉斯言也，雖欲不危亡，不可得已！是故古人以宴安為鴆毒，無德而富貴謂之不幸。漢興，至於孝平，諸侯王以百數，率多驕淫失道。何則？沈溺放恣之中，居勢使然也。自凡人猶繫于習俗，而況哀公之倫乎！「夫唯大雅，卓爾不羣」，河間獻王近之矣。

*   初，王恢之討東越也，使番陽令唐蒙風曉南越。南越食蒙以蜀枸醬，蒙問所從來。曰：「道西北牂柯江。牂柯江廣數里，出番禺城下。」蒙歸至長安，問蜀賈人。賈人曰：「獨蜀出枸醬，多持竊出市夜郎。夜郎者，臨牂柯江，江廣百餘步，足以行船。南越以財物役屬夜郎，西至桐師，然亦不能臣使也。」蒙乃上書說上曰：「南越王黃屋左纛，地東西萬餘里，名為外臣，實一州主也。今以長沙、豫章往，水道多絕，難行。竊聞夜郎所有精兵可得十餘萬，浮船牂柯江，出其不意，此制越一奇也。誠以漢之強，巴、蜀之饒，通夜郎道為置吏，甚易。」上許之。

乃拜蒙為中郎將，將千人，食重萬餘人，從巴、蜀筰關入，遂見夜郎侯多同。蒙厚賜，喻以威德，約為置吏，使其子為令。夜郎旁小邑皆貪漢繒帛，以為漢道險，終不能有也，乃且聽蒙約。還報，上以為犍為郡，發巴、蜀卒治道，自僰道指牂柯江，作者數萬人，士卒多物故，有逃亡者；用軍興法誅其渠率，巴、蜀民大驚恐。上聞之，使司馬相如責唐蒙等，因諭告巴、蜀民以非上意；相如還報。

是時，邛、筰之君長聞南夷與漢通，得賞賜多，多欲願為內臣妾，請吏比南夷。天子問相如，相如曰：「邛、筰、冉駹者近蜀，道亦易通；秦時嘗通，為郡縣，至漢興而罷。今誠復通，為置郡縣，愈於南夷。」天子以為然，乃拜相如為中郎將，建節往使，及副使王然于等乘傳，因巴、蜀吏幣物以賂西夷；邛、筰、冉駹、斯榆之君皆請為內臣。除邊關；關益斥，西至沬、若水，南至牂柯為徼，通零關道，橋孫水以通邛都，為置一都尉、十餘縣，屬蜀。天子大說。

*   詔發卒萬人治鴈門阻險。*       秋，七月，大風拔木。
*
女巫楚服等敎陳皇后祠祭厭勝，挾婦人媚道；事覺，上使御史張湯窮治之。湯深竟黨與，相連及誅者三百餘人，楚服梟首於市。乙巳，賜皇后冊，收其璽綬，罷退，居長門宮。竇太主慙懼，稽顙謝上。上曰：「皇后所為不軌於大義，不得不廢。主當信道以自慰，勿受妄言以生嫌懼。后雖廢，供奉如法，長門無異上宮也。」

*
初，上嘗置酒竇太主家，主見所幸賣珠兒董偃，上賜之衣冠，尊而不名，稱為「主人翁」，使之侍飲；由是董君貴寵，天下莫不聞。常從游戲北宮，馳逐平樂觀，雞、鞠之會，角狗、馬之足，上大歡樂之。上為竇太主置酒宣室，使謁者引內董君。是時，中郎東方朔陛戟殿下，辟戟而前曰：「董偃有斬罪三，安得入乎！」上曰：「何謂也？」朔曰：「偃以人臣私侍公主，其罪一也。敗男女之化，而亂婚姻之禮，傷王制，其罪二也。陛下富於春秋，方積思於六經；偃不遵經勸學，反以靡麗為右，奢侈為務，盡狗馬之樂，極耳目之欲，是乃國家之大賊，人主之大蜮，其罪三也。」上默然不應，良久曰：「吾業已設飲，後而自改。」朔曰：「夫宣室者，先帝之正處也，非法度之政不得入焉。故淫亂之漸，其變為篡。是以豎貂為淫而易牙作患，慶父死而魯國全。」上曰：「善！」有詔止，更置酒北宮，引董君從東司馬門入；賜朔黃金三十斤。董君之寵由是日衰。是後，公主、貴人多踰禮制矣。

*
上以張湯為太中大夫，與趙禹共定諸律令，務在深文。拘守職之吏，作見知法，吏傳相監司。用法益刻自此始。

*
八月，螟。

*   是歲，徵吏民有明當世之務、習先聖之術者，縣次續食，令與計偕。

菑川人公孫弘對策曰：「臣聞上古堯、舜之時，不貴爵賞而民勸善，不重刑罰而民不犯，躬率以正而遇民信也；末世貴爵厚賞而民不勸，深刑重罰而姦不止，其上不正，遇民不信也。夫厚賞重刑，未足以勸善而禁非，必信而已矣。是故因能任官，則分職治；去無用之言，則事情得；不作無用之器，則賦斂省；不奪民時，不妨民力，則百姓富；有德者進，無德者退，則朝廷尊；有功者上，無功者下，則羣臣逡；罰當罪，則姦邪止；賞當賢，則臣下勸。凡此八者，治之本也。故民者，業之則不爭，理得則不怨，有禮則不暴，愛之則親上，此有天下之急者也。禮義者，民之所服也；而賞罰順之，則民不犯禁矣。

臣聞之：氣同則從，聲比則應。今人主和德於上，百姓和合於下，故心和則氣和，氣和則形和，形和則聲和，聲和則天地之和應矣。故陰陽和，風雨時，甘露降，五穀登，六畜蕃，嘉禾興，朱草生，山不童，澤不涸，此和之至也。」

時對者百餘人，太常奏弘第居下。策奏，天子擢弘對為第一，拜為博士，待詔金馬門。

齊人轅固，年九十餘，亦以賢良徵。公孫弘仄目而事固，固曰：「公孫子，務正學以言，無曲學以阿世！」諸儒多疾毀固者，固遂以老罷歸。

是時，巴、蜀四郡鑿山通西南夷，千餘里戍轉相餉。數歲，道不通，士罷餓、離暑濕死者甚衆；西南夷又數反，發兵興擊，費以巨萬計而無功。上患之，詔使公孫弘視焉。還奏事，盛毀西南夷無所用，上不聽。弘每朝會，開陳其端，使人主自擇，不肯面折廷爭。於是上察其行慎厚，辯論有餘，習文法吏事，緣飾以儒術，大說之，一歲中遷至左內史。

弘奏事，有不可，不廷辨。常與汲黯請間，黯先發之，弘推其後，天子常說，所言皆聽，以此日益親貴。弘嘗與公卿約議，至上前，皆倍其約以順上旨。汲黯廷詰弘曰：「齊人多詐而無情實；始與臣等建此議，今皆倍之，不忠！」上問弘。弘謝曰：「夫知臣者，以臣為忠；不知臣者，以臣為不忠。」上然弘言。左右幸臣每毀弘，上益厚遇之。

###### 武帝元光六年（壬子、前一二九年）

*
冬，初算商車。

*
大司農鄭當時言：「穿渭為渠，下至河，漕關東粟徑易，又可以溉渠下民田萬餘頃。」春，詔發卒數萬人穿渠，如當時策；三歲而通，人以為便。

*
匈奴入上谷，殺略吏民。遣車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門，各萬騎，擊胡關市下。衞青至龍城，得胡首虜七百人；公孫賀無所得；公孫敖為胡所敗，亡七千騎；李廣亦為胡所敗。胡生得廣，置兩馬間，絡而盛臥，行十餘里；廣佯死，暫騰而上胡兒馬上，奪其弓，鞭馬南馳，遂得脫歸。漢下敖、廣吏，當斬，贖為庶人；唯青賜爵關內侯。青雖出於奴虜，然善騎射，材力絕人；遇士大夫以禮，與士卒有恩，衆樂為用，有將帥材，故每出輒有功。天下由此服上之知人。

*   夏，大旱；蝗。
*   六月，上行幸雍。
*   秋，匈奴數盜邊，漁陽尤甚。以衞尉韓安國為材官將軍，屯漁陽。

###### 武帝元朔元年（癸丑、前一二八年）

*
冬，十一月，詔曰：「朕深詔執事，興廉舉孝，庶幾成風，紹休聖緒。夫十室之邑，必有忠信；三人並行，厥有我師。今或至闔郡而不薦一人，是化不下究，而積行之君子壅於上聞也。且進賢受上賞，蔽賢蒙顯戮，古之道也。其議二千石不舉者者罪！」有司奏：「不舉孝，不奉詔，當以不敬論；不察廉，不勝任也，當免。」奏可。

*   十二月，江都易王非薨。
*
皇子據生，衞夫人之子也。三月，甲子，立衞夫人為皇后，赦天下。

*
秋，匈奴二萬騎入漢，殺遼西太守，略二千餘人，圍韓安國壁；又入漁陽、鴈門，各殺略千餘人。安國益東徙，屯北平；數月，病死。天子乃復召李廣，拜為右北平太守。匈奴號曰「漢之飛將軍」，避之，數歲不敢入右北平。

*
車騎將軍衞青將三萬騎出鴈門，將軍李息出代；青斬首虜數千人。

*
東夷薉君南閭等共二十八萬人降，為蒼海郡；人徒之費，擬於南夷，燕、齊之間，靡然騷動。

*
是歲，魯共王餘、長沙定王發皆薨。

*   臨菑人主父偃、嚴安，無終人徐樂，皆上書言事。

始，偃游齊、燕、趙，皆莫能厚遇，諸生相與排擯不容；家貧，假貸無所得，乃西入關上書闕下，朝奏，暮召入。所言九事，其八事為律令；一事諫伐匈奴，其辭曰：「司馬法曰：『國雖大，好戰必亡；天下雖平，忘戰必危。』夫怒者逆德也，兵者凶器也，爭者末節也。夫務戰勝，窮武事者，未有不悔者也。

昔秦皇帝幷吞戰國，務勝不休，欲攻匈奴。李斯諫曰：『不可。夫匈奴，無城郭之居，委積之守，遷徙鳥舉，難得而制也。輕兵深入，糧食必絕；踵糧以行，重不及事。得其地，不足以為利也；得其民，不可調而守也；勝必殺之，非民父母也；靡敝中國，快心匈奴，非長策也。』秦皇帝不聽，遂使蒙恬將兵攻胡，辟地千里，以河為境。地固沮澤、鹹鹵，不生五穀。然後發天下丁男以守北河，暴兵露師十有餘年，死者不可勝數，終不能踰河而北，是豈人衆不足，兵革不備哉？其勢不可也。又使天下蜚芻、輓粟，起於東腄、琅邪負海之郡，轉輸北河，率三十鍾而致一石。男子疾耕，不足於糧餉，女子紡績，不足於帷幕，百姓靡敝，孤寡老弱不能相養，道路死者相望，蓋天下始畔秦也。

及至高皇帝，定天下，略地於邊，聞匈奴聚於代谷之外而欲擊之。御史成進諫曰：『不可。夫匈奴之性，獸聚而鳥散，從之如搏影。今以陛下盛德攻匈奴，臣竊危之。』高帝不聽，遂北至於代谷，果有平城之圍。高皇帝蓋悔之甚，乃使劉敬往結和親之約，然後天下忘干戈之事。

夫匈奴難得而制，非一世也；行盜侵驅，所以為業也，天性固然。上及虞、夏、殷、周，固弗程督，禽獸畜之，不屬為人。夫上不觀虞、夏、殷、周之統，而下循近世之失，此臣之所大憂，百姓之所疾苦也。」

嚴安上書曰：「今天下人民，用財侈靡，車馬、衣裘、宮室，皆競修飾，調五聲使有節族，雜五色使有文章，重五味方丈於前，以觀欲天下。彼民之情，見美則願之，是敎民以侈也；侈而無節，則不可贍，民離本而徼末矣。末不可徒得，故搢紳者不憚為詐，帶劍者夸殺人以矯奪，而世不知愧，是以犯法者衆。臣願為民制度以防其淫，使貧富不相燿以和其心；心志定，則盜賊消，刑罰少，陰陽和，萬物蕃也。昔秦王意廣心逸，欲威海外，使蒙恬將兵以北攻胡，又使尉屠睢將樓船之士以攻越。當是時，秦禍北構於胡，南挂於越，宿兵於無用之地，進而不得退。行十餘年，丁男被甲，丁女轉輸，苦不聊生，自經於道樹，死者相望。及秦皇帝崩，天下大畔，滅世絕祀，窮兵之禍也。故周失之弱，秦失之強，不變之患也。今徇西夷，朝夜郎，降羌、僰，略薉州，建城邑，深入匈奴，燔其龍城，議者美之；此人臣之利，非天下之長策也。」

徐樂上書曰：「臣聞天下之患，在於土崩，不在瓦解，古今一也。

何謂土崩？秦之末世是也。陳涉無千乘之尊、尺土之地，身非王公、大人、名族之後，鄉曲之譽，非有孔、曾、墨子之賢，陶朱、猗頓之富也；然起窮巷，奮棘矜，偏袒大呼，天下從風。此其故何也？由民困而主不恤，下怨而上不知，俗已亂而政不脩。此三者，陳涉之所以為資也，此之謂土崩。故曰天下之患在乎土崩。

何謂瓦解？吳、楚、齊、趙之兵是也。七國謀為大逆，號皆稱萬乘之君，帶甲數十萬，威足以嚴其境內，財足以勸其士民；然不能西攘尺寸之地而身為禽於中原者，此其故何也？非權輕於匹夫而兵弱於陳涉也。當是之時，先帝之德未衰而安土樂俗之民衆，故諸侯無竟外之助，此之謂瓦解。故曰天下之患不在瓦解。

此二體者，安危之明要，賢主之所宜留意而深察也。

間者，關東五穀數不登，年歲未復，民多窮困，重之以邊境之事；推數循理而觀之，民宜有不安其處者矣。不安，故易動；易動者，土崩之勢也。故賢主獨觀萬化之原，明於安危之機，脩之廟堂之上而銷未形之患也，其要期使天下無土崩之勢而已矣。」

書奏，天子召見三人，謂曰：「公等皆安在，何相見之晚也！」皆拜為郎中。主父偃尤親幸，一歲中凡四遷，為中大夫；大臣畏其口，賂遺累千金。或謂偃曰：「太橫矣！」偃曰：「吾生不五鼎食，死卽五鼎烹耳！」

###### 武帝元朔二年（甲寅、前一二七年）

*
冬，賜淮南王几杖，毋朝。

*
主父偃說上曰：「古者諸侯不過百里，強弱之形易制。今諸侯或連城數十，地方千里，緩則驕奢，易為淫亂，急則阻其強而合從以逆京師；以法割削之，則逆節萌起；前日鼂錯是也。今諸侯子弟或十數，而適嗣代立，餘雖骨肉，無尺地之封，則仁孝之道不宣。願陛下令諸侯得推恩分子弟，以地侯之，彼人人喜得所願；上以德施，則分其國，不削而稍弱矣。」上從之。春，正月，詔曰：「諸侯王或欲推私恩分子弟邑者，令各條上，朕且臨定其號名。」於是藩國始分，而子弟畢侯矣。

*   匈奴入上谷、漁陽，殺略吏民千餘人。遣衞青、李息出雲中以西至隴西，擊胡之樓煩、白羊王於河南，得胡首虜數千，牛羊百餘萬，走白羊、樓煩王，遂取河南地。詔封青為長平侯；青校尉蘇建、張次公皆有功，封建為平陵侯，次公為岸頭侯。

主父偃言：「河南地肥饒，外阻河，蒙恬城之以逐匈奴，內省轉輸戍漕，廣中國，滅胡之本也。」上下公卿議；皆言不便。上竟用偃計，立朔方郡，使蘇建興十餘萬人築朔方城，復繕故秦時蒙恬所為塞，因河為固。轉漕甚遠，自山東咸被其勞，費數十百鉅萬，府庫並虛；漢亦棄上谷之斗辟縣造陽地以予胡。

*   三月，乙亥晦，日有食之。*       夏，募民徙朔方十萬口。
*
主父偃說上曰：「茂陵初立，天下豪傑，幷兼之家，亂衆之民，皆可徙茂陵；內實京師，外銷姦猾，此所謂不誅而害除。」上從之，徙郡國豪傑及訾三百萬以上于茂陵。

軹人郭解，關東大俠也，亦在徙中。衞將軍為言：「郭解家貧，不中徙。」上曰：「解，布衣，權至使將軍為言，此其家不貧。」卒徙解家。解平生睚眦殺人甚衆，上聞之，下吏捕治解，所殺皆在赦前。軹有儒生侍使者坐，客譽郭解，生曰：「解專以姦犯公法，何謂賢！」解客聞，殺此生，斷其舌。吏以此責解，解實不知殺者，殺者亦絕莫知為誰。吏奏解無罪，公孫弘議曰：「解，布衣，為任俠行權，以睚眦殺人；解雖弗知，此罪甚於解殺之。當大逆無道。」遂族郭解。

　　班固曰：古者天子建國，諸侯立家，自卿大夫以至于庶人，各有等差，是以民服事其上而下無覬覦。周室旣微，禮樂、征伐自諸侯出；桓、文之後，大夫世權，陪臣執命。陵夷至於戰國，合從連衡，繇是列國公子，魏有信陵，趙有平原，齊有孟嘗，楚有春申，皆藉王公之勢，競為游俠，雞鳴狗盜，無不賓禮。而趙相虞卿，棄國捐君，以周窮交魏齊之厄；信陵無忌，竊符矯命，戮將專師，以赴平原之急；皆以取重諸侯，顯名天下，搤腕而游談者，以四豪為稱首。於是背公死黨之議成，守職奉上之義廢矣。及至漢興，禁網疏闊，未知匡改也。是故代相陳豨從車千乘，而吳濞、淮南皆招賓客以千數；外戚大臣魏其、武安之屬競逐於京師，布衣游俠劇孟、郭解之徒馳騖於閻閭、權行州域，力折公侯，衆庶榮其名迹，覬而慕之。雖其陷於刑辟，自與殺身成名，若季路、仇牧，死而不悔。故曾子曰：「上失其道，民散久矣。」非明主在上，示之以好惡，齊之以禮法，民曷由知禁而反正乎！古之正法：五伯，三王之罪人也；而六國，五伯之罪人也；夫四豪者，又六國之罪人也。況於郭解之倫，以匹夫之細，竊殺生之權，其罪已不容於誅矣。觀其溫良泛愛，振窮周急，謙退不伐，亦皆有絕異之姿。惜乎，不入於道德，苟放縱於末流，殺身亡宗，非不幸也。

　　荀悅論曰：世有三遊，德之賊也：一曰遊俠，二曰遊說，三曰遊行。立氣勢，作威福，結私交以立強於世者，謂之遊俠；飾辯辭，設詐謀，馳逐於天下以要時勢者，謂之遊說；色取仁以合時好，連黨類，立虛譽以為權利者，謂之遊行。此三者，亂之所由生也；傷道害德，敗法惑世，先王之所慎也。國有四民，各修其業；不由四民之業者，謂之姦民。姦民不生，王道乃成。

　　凡此三遊之作，生於季世，周、秦之末尤甚焉。上不明，下不正，制度不立，綱紀弛廢；以毀譽為榮辱，不核其真；以愛憎為利害，不論其實；以喜怒為賞罰，不察其理。上下相冒，萬事乖錯，是以言論者計薄厚而吐辭，選舉者度親疏而舉筆，善惡謬於衆聲，功罪亂於王法。然則利不可以義求，害不可以道避也。是以君子犯禮，小人犯法，奔走馳騁，越職僭度，飾華廢實，競趣時利。簡父兄之尊而崇賓客之禮，薄骨肉之恩而篤朋友之愛，忘脩身之道而求衆人之譽，割衣食之業以供饗宴之好，苞苴盈於門庭，聘問交於道路，書記繁於公文，私務衆於官事，於是流俗成而正道壞矣。

　　是以聖王在上，經國序民，正其制度；善惡要於功罪而不淫於毀譽，聽其言而責其事，舉其名而指其實。故實不應其聲者謂之虛，情不覆其貌者謂之偽，毀譽失其真者謂之誣，言事失其類者謂之罔。虛偽之行不得設，誣罔之辭不得行，有罪惡者無僥倖，無罪過者不憂懼，請謁無所行，貨賂無所用，息華文，去浮辭，禁偽辯，絕淫智，放百家之紛亂，壹聖人之至道，養之以仁惠，文之以禮樂，則風俗定而大化成矣。

*   燕王定國與父康王姬姦，奪弟妻為姬。殺肥如令郢人，郢人兄弟上書告之，主父偃從中發其事。公卿請誅定國，上許之。定國自殺，國除。

齊厲王次昌亦與其姊紀翁主通。主父偃欲納其女於齊王，齊紀太后不許。偃因言於上曰：「齊臨菑十萬戶，市租千金，人衆殷富，鉅於長安，非天子親弟、愛子，不得王此。今齊王於親屬益疏，又聞與其姊亂，請治之！」於是帝拜偃為齊相，且正其事。偃至齊，急治王後宮宦者，辭及王；王懼，飲藥自殺。偃少時游齊及燕、趙，及貴，連敗燕、齊。趙王彭祖懼，上書告主父偃受諸侯金，以故諸侯子弟多以得封者。及齊王自殺，上聞，大怒，以為偃劫其王令自殺，乃徵下吏。偃服受諸侯金，實不劫王令自殺。上欲勿誅，公孫弘曰：「齊王自殺，無後，國除為郡入漢，主父偃本首惡。陛下不誅偃，無以謝天下。」乃遂族主父偃。

*   張歐免，上欲以蓼侯孔臧為御史大夫。臧辭曰：「臣世以經學為業，乞為太常，典臣家業，與從弟侍中安國綱紀古訓，使永垂來嗣。」上乃以臧為太常，其禮賜如三公。

###### 武帝元朔三年（乙卯、前一二六年）

*
冬，匈奴軍臣單于死，其弟左谷蠡王伊稚斜自立為單于，攻破軍臣單于太子於單，於單亡降漢。

*   以公孫弘為御史大夫。是時，方通西南夷，東置蒼海，北築朔方之郡。公孫弘數諫，以為罷敝中國以奉無用之地，願罷之。天子使朱買臣等難以置朔方之便，發十策，弘不得一。弘乃謝曰：「山東鄙人，不知其便若是，願罷西南夷、蒼海而專奉朔方。」上乃許之。春，罷蒼海郡。

弘為布被，食不重肉。汲黯曰：「弘位在三公，奉祿甚多；然為布被，此詐也。」上問弘，弘謝曰：「有之。夫九卿與臣善者無過黯，然今日廷詰弘，誠中弘之病。夫以三公為布被，與小吏無差，誠飾詐，欲以釣名，如汲黯言。且無汲黯忠，陛下安得聞此言！」天子以為謙讓，愈益尊之。

*   三月，赦天下。*       夏，四月，丙子，封匈奴太子於單為涉安侯，數月而卒。
*
初，匈奴降者言：「月氏故居敦煌、祁連間，為強國，匈奴冒頓攻破之。老上單于殺月氏王，以其頭為飲器。餘衆遁逃遠去，怨匈奴，無與共擊之。」上募能通使月氏者。漢中張騫以郎應募，出隴西，徑匈奴中；單于得之，留騫十餘歲。騫得間亡，鄉月氏西走，數十日，至大宛。大宛聞漢之饒財，欲通不得，見騫，喜，為發導譯抵康居，傳致大月氏。大月氏太子為王，旣擊大夏，分其地而居之，地肥饒，少寇，殊無報胡之心。騫留歲餘，竟不能得月氏要領，乃還；並南山，欲從羌中歸，復為匈奴所得，留歲餘。會伊稚斜逐於單，匈奴國內亂，騫乃與堂邑氏奴甘父逃歸。上拜騫為太中大夫，甘父為奉使君。騫初行時百餘人，去十三歲，唯二人得還。

*   匈奴數萬騎入塞，殺代郡太守恭，及略千餘人。
*       六月，庚午，皇太后崩。
*
秋，罷西夷，獨置南夷、夜郎兩縣、一都尉，稍令犍為自葆就，專力城朔方。

*
匈奴又入鴈門，殺略千餘人。

*   是歲，中大夫張湯為廷尉。湯為人多詐，舞智以御人。時上方鄉文學，湯陽浮慕，事董仲舒、公孫弘等；以千乘兒寬為奏讞掾，以古法義決疑獄。所治：卽上意所欲罪，與監、史深禍者；卽上意所欲釋，與監、史輕平者；上由是悅之。湯於故人子弟調護之尤厚；其造請諸公，不避寒暑。是以湯雖文深、意忌、不專平，然得此聲譽。汲黯數質責湯於上前曰：「公為正卿，上不能褒先帝之功業，下不能抑天下之邪心，安國富民，使囹圄空虛，何空取高皇帝約束紛更之為！而公以此無種矣。」黯時與湯論議，湯辯常在文深小苛；黯伉厲守高，不能屈，忿發，罵曰：「天下謂刀筆吏不可以為公卿，果然！必湯也，令天下重足而立，側目而視矣！」

###### 武帝元朔四年（丙辰、前一二五年）

*   冬，上行幸甘泉。
*   夏，匈奴入代郡、定襄、上郡，各三萬騎，殺略數千人。

* * *

