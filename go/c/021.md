

##### 資治通鑑

`卷二十一 　【漢紀十三】`

* * *

起玄黓涒灘（壬申），盡玄黓敦牂（壬午），凡十一年。

###### 孝武皇帝元封二年（壬申、前一Ｏ九年）

*
冬，十月，上行幸雍，祠五畤；還，祝祠泰一，以拜德星。

*
春，正月，公孫卿言：「見神人東萊山，若云欲見天子。」天子於是幸緱氏城，拜卿為中大夫，遂至東萊，宿留之，數日，無所見，見大人迹云。復遣方士求神怪，采芝藥，以千數。時歲旱，天子旣出無名，乃禱萬里沙。夏，四月，還，過祠泰山。

*
初，河決瓠子，後二十餘歲不復塞，梁、楚之地尤被其害。是歲，上使汲仁、郭昌二卿發卒數萬人塞瓠子河決。天子自泰山還，自臨決河，沈白馬、玉璧于河，令羣臣、從官自將軍以下皆負薪，卒填決河。築宮其上，名曰宣防宮。導河北行二渠，復禹舊迹，而梁、楚之地復寧，無水災。

*   上還長安。
*       初令越巫祠上帝、百鬼，而用雞卜。
*
公孫卿言仙人好樓居，於是上令長安作蜚廉、桂觀，甘泉作益壽、延壽觀，使卿持節設具而候神人。又作通天莖臺，置祠具其下。更置甘泉前殿，益廣諸宮室。

*
初，全燕之世，嘗略屬真番、朝鮮，為置吏，築障塞。秦滅燕，屬遼東外徼。漢興，為其遠難守，復修遼東故塞，至浿水為界，屬燕。燕王盧綰反，入匈奴。燕人衞滿亡命，聚黨千餘人，椎髻、蠻夷服而東走出塞，渡浿水，居秦故空地上下障，稍役屬真番、朝鮮蠻夷及燕亡命者王之，都王險。會孝惠、高后時，天下初定，遼東太守卽約滿為外臣，保塞外蠻夷，無使盜邊；諸蠻夷君欲入見天子，勿得禁止。以故滿得以兵威財物侵降其旁小邑，真番、臨屯皆來服屬，方數千里。傳子至孫右渠，所誘漢亡人滋多，又未嘗入見；辰國欲上書見天子，又雍閼不通。是歲，漢使涉何誘諭，右渠終不肯奉詔。何去至界上，臨浿水，使御刺殺送何者朝鮮裨王長，卽渡，馳入塞，遂歸報天子曰：「殺朝鮮將。」上為其名美，卽不詰，拜何為遼東東部都尉。朝鮮怨何，發兵襲攻殺何。

*
六月，甘泉房中產芝九莖，上為之赦天下。

*
上以旱為憂，公孫卿曰：「黃帝時，封則天旱，乾封三年。」上乃下詔曰：「天旱，意乾封乎！」

*
秋，作明堂於汶上。

*
上募天下死罪為兵，遣樓船將軍楊僕從齊浮渤海，左將軍荀彘出遼東，以討朝鮮。

*   初，上使王然于以越破及誅南夷兵威喻滇王入朝。滇王者，其衆數萬人，其旁東北有勞深、靡莫，皆同姓相杖，未肯聽。勞深、靡莫數侵犯使者吏卒。於是上遣將軍郭昌、中郎將衞廣發巴、蜀兵擊滅勞深、靡莫，以兵臨滇。滇王舉國降，請置吏入朝，於是以為益州郡，賜滇王王印，復長其民。

是時，漢滅兩越，平西南夷，置初郡十七，且以其故俗治，毋賦稅。南陽、漢中以往郡，各以地比，給初郡吏卒奉食、幣物、傳車、馬被具。而初郡時時小反，殺吏，漢發南方吏卒往誅之，間歲萬餘人，費皆仰給大農。大農以均輸、調鹽鐵助賦，故能贍之。然兵所過，縣為以訾給毋乏而已，不敢言擅賦法矣。

*   是歲，以御史中丞南陽杜周為廷尉。周外寬，內深次骨，其治大放張湯。時詔獄益多，二千石繫者，新故相因，不減百餘人；廷尉一歲至千餘章，章大者連逮證案數百，小者數十人，遠者數千，近者數百里會獄。廷尉及中都官詔獄逮至六七萬人，吏所增加，十萬餘人。

###### 孝武皇帝元封三年（癸酉、前一Ｏ八年）

*
冬，十二月，雷；雨雹，大如馬頭。

*
上遣將軍趙破奴擊車師。破奴與輕騎七百餘先至，虜樓蘭王，遂破車師，因舉兵威以困烏孫、大宛之屬。春，正月，甲申，封破奴為浞野侯。王恢佐破奴擊樓蘭，封恢為浩侯。於是酒泉列亭障至玉門矣。

*
初作角牴戲、魚龍曼延之屬。

*   漢兵入朝鮮境，朝鮮王右渠發兵距險。樓船將軍將齊兵七千人先至王險。右渠城守，窺知樓船軍少，卽出城擊樓船；樓船軍敗散，遁山中十餘日，稍求退散卒，復聚。左將軍擊朝鮮![12-5a47](../imgs/12-5a47.gif)水西軍，未能破。天子為兩將未有利，乃使衞山因兵威往諭右渠。右渠見使者，頓首謝：「願降，恐兩將詐殺臣；今見信節，請復降。」遣太子入謝，獻馬五千匹，及饋軍糧；人衆萬餘，持兵方渡![12-5a47](../imgs/12-5a47.gif)水。使者及左將軍疑其為變，謂太子：「已服降，宜令人毋持兵。」太子亦疑使者、左將軍詐殺之，遂不渡![12-5a47](../imgs/12-5a47.gif)水，復引歸。山還報天子，天子誅山。

左將軍破![12-5a47](../imgs/12-5a47.gif)水上軍，乃前至城下，圍其西北。樓船亦往會，居城南。右渠遂堅守城，數月未能下。左將軍所將燕、代卒多勁悍，樓船將齊卒已嘗敗亡困辱，卒皆恐，將心慚，其圍右渠，常持和節。左將軍急擊之，朝鮮大臣乃陰間使人私約降樓船，往來言尚未肯決。左將軍數與樓船期戰，樓船欲就其約，不會。左將軍亦使人求間隙降下朝鮮，朝鮮不肯，心附樓船，以故兩將不相能。左將軍心意樓船前有失軍罪，今與朝鮮私善，而又不降，疑其有反計，未敢發。

天子以兩將圍城乖異，兵久不決，使濟南太守公孫遂往正之，有便宜得以從事。遂至，左將軍曰：「朝鮮當下，久之不下者，樓船數期不會。」具以素所意告，曰：「今如此不取，恐為大害。」遂亦以為然，乃以節召樓船將軍入左將軍營計事，卽命左將軍麾下執樓船將軍，幷其軍；以報天子，天子誅遂。

左將軍已幷兩軍，卽急擊朝鮮。朝鮮相路人、相韓陰、尼谿相參、將軍王唊相與謀曰：「始欲降樓船，樓船今執，獨左將軍幷將，戰益急，恐不能與戰；王又不肯降。」陰、唊、路人皆亡降漢，路人道死。夏，尼谿參使人殺朝鮮王右渠來降。王險城未下，故右渠之大臣成己又反，復攻吏。左將軍使右渠子長、降相路人之子最告諭其民，誅成己。以故遂定朝鮮，為樂浪、臨屯、玄菟、真番四郡。封參為澅清侯，陰為萩苴侯，唊為平州侯，長為幾侯，最以父死頗有功，為涅陽侯。左將軍徵至，坐爭功相嫉乖計，棄市。樓船將軍亦坐兵至列口，當待左將軍，擅先縱，失亡多，當誅，贖為庶人。

　　班固曰：玄菟、樂浪，本箕子所封。昔箕子居朝鮮，敎其民以禮義，田蠶織作，為民設禁八條，相殺，以當時償殺；相傷，以穀償；相盜者，男沒入為其家奴，女為婢；欲自贖者人五十萬，雖免為民，俗猶羞之，嫁娶無所售。是以其民終不相盜，無門戶之閉，婦人貞信不淫辟。其田野飲食以籩豆，都邑頗放效吏，往往以杯器食。郡初取吏於遼東，吏見民無閉臧，及賈人往者，夜則為盜，俗稍益薄，今於犯禁寖多，至六十餘條。可貴哉，仁賢之化也！然東夷天性柔順，異於三方之外。故孔子悼道不行，設浮桴於海，欲居九夷，有以也夫！

*   秋，七月，膠西于王端薨。*   武都氐反，分徙酒泉。

###### 孝武皇帝元封四年（甲戌、前一Ｏ七年）

*
冬，十月，上行幸雍，祠五畤。通回中道，遂北出蕭關，歷獨鹿、鳴澤，自代而還，幸河東。春，三月，祠后土，赦汾陰、夏陽、中都死罪以下。

*
夏，大旱。

*   匈奴自衞、霍度幕以來，希復為寇，遠徙北方，休養士馬，習射獵，數使使於漢，好辭甘言求請和親。漢使北地人王烏等窺匈奴，烏從其俗，去節入穹廬，單于愛之，佯許甘言，為遣其太子入漢為質。漢使楊信於匈奴，信不肯從其俗，單于曰：「故約漢嘗遣翁主，給繒絮食物有品，以和親，而匈奴亦不擾邊。今乃欲反古，令吾太子為質，無幾矣。」信旣歸，漢又使王烏往，而單于復讇以甘言，欲多得漢財物，紿謂王烏曰：「吾欲入漢見天子面，相約為兄弟。」王烏歸報漢，漢為單于築邸于長安。匈奴曰：「非得漢貴人使，吾不與誠語。」匈奴使其貴人至漢，病，漢予藥，欲愈之，不幸而死。漢使路充國佩二千石印綬往使，因送其喪，厚葬，直數千金，曰：「此漢貴人也。」單于以為漢殺吾貴使者，乃留路充國不歸。諸所言者，單于特空紿王烏，殊無意入漢及遣太子。於是匈奴數使奇兵侵犯漢邊。乃拜郭昌為拔胡將軍，及浞野侯屯朔方以東，備胡。

###### 孝武皇帝元封五年（乙亥、前一Ｏ六年）

*
冬，上南巡狩，至于盛唐，望祀虞舜于九疑。登灊天柱山，自尋陽浮江，親射蛟江中，獲之。舳艫千里，薄樅陽而出，遂北至琅邪，並海，所過禮祠其名山大川。春，三月，還至太山，增封。甲子，始祀上帝於明堂，配以高祖；因朝諸侯王、列侯，受郡、國計。夏，四月，赦天下，所幸縣毋出今年租賦。還，幸甘泉，郊泰畤。

*
長平烈侯衞青薨。起冢，象廬山。

*
上旣攘卻胡、越，開地斥境，乃置交趾、朔方之州，及冀、幽、幷、兗、徐、青、揚、荊、豫、益、涼等州，凡十三部，皆置刺史焉。

*   上以名臣文武欲盡，乃下詔曰：「蓋有非常之功，必待非常之人。故馬或奔踶而致千里，士或有負俗之累而立功名。夫泛駕之馬，跅弛之士，亦在御之而已。其令州、郡察吏、民有茂才、異等可為將、相及使絕國者。」

###### 孝武皇帝元封六年（丙子、前一Ｏ五年）

*   冬，上行幸回中。
*   春，作首山宮。
*       三月，行幸河東，祠后土，赦汾陰殊死以下。
*
漢旣通西南夷，開五郡，欲地接以前通大夏，歲遣使十餘輩出此初郡，皆閉昆明，為所殺，奪幣物。於是天子赦京師亡命，令從軍，遣拔胡將軍郭昌將以擊之，斬首數十萬。後復遣使，竟不得通。

*
秋，大旱，蝗。

*   烏孫使者見漢廣大，歸報其國，其國乃益重漢。匈奴聞烏孫與漢通，怒，欲擊之；又其旁大宛、月氏之屬皆事漢；烏孫於是恐，使使願得尚漢公主，為昆弟。天子與羣臣議，許之。烏孫以千匹馬往聘漢女。漢以江都王建女細君為公主，往妻烏孫，贈送甚盛；烏孫王昆莫以為右夫人。匈奴亦遣女妻昆莫，以為左夫人。公主自治宮室居，歲時一再與昆莫會，置酒飲食。昆莫年老，言語不通，公主悲愁思歸，天子聞而憐之，間歲遣使者以帷帳錦繡給遺焉。昆莫曰：「我老，」欲使其孫岑娶尚公主。公主不聽，上書言狀。天子報曰：「從其國俗，欲與烏孫共滅胡。」岑娶遂妻公主。昆莫死，岑娶代立，為昆彌。

是時，漢使西踰葱嶺，抵安息。安息發使，以大鳥卵及黎軒善眩人獻于漢，及諸小國驩潛、大益、車師、扜冞、蘇![4aa5](../imgs/4aa5.gif)之屬皆隨漢使獻見天子，天子大悅。西國使更來更去，天子每巡狩海上，悉從外國客，大都、多人則過之，散財帛以賞賜，厚具以饒給之，以覽示漢富厚焉。大角抵，出奇戲、諸怪物，多聚觀者。行賞賜，酒池肉林，令外國客徧觀名倉庫府藏之積，見漢之廣大，傾駭之。大宛左右多蒲萄，可以為酒；多苜蓿，天馬嗜之；漢使采其實以來，天子種之於離宮別觀旁，極望。然西域以近匈奴，常畏匈奴使，待之過於漢使焉。

*   是歲，匈奴烏維單于死，子烏師廬立，年少，號「兒單于」。自此之後，單于益西北徙，左方兵直雲中，右方兵直酒泉、敦煌郡。

###### 孝武皇帝太初元年（丁丑、前一Ｏ四年）

*
冬，十月，上行幸泰山。十一月，甲子朔旦，冬至，祠上帝于明堂。東至海上，考入海及方士求神者莫驗；然益遣，冀遇之。

*
乙酉，柏梁臺災。

*   十二月，甲午朔，上親禪高里，祠后土，臨勃海，將以望祀蓬萊之屬，冀至殊廷焉。春，上還，以柏梁災，故朝諸侯，受計于甘泉。甘泉作諸侯邸。

越人勇之曰：「越俗，有火災復起屋，必以大，用勝服之。」於是作建章宮，度為千門萬戶。其東則鳳闕，高二十餘丈。其西則唐中，數十里虎圈。其北治大池，漸臺高二十餘丈，命曰太液池，中有蓬萊、方丈、瀛洲、壺梁，象海中神山、龜魚之屬。其南有玉堂、璧門、大鳥之屬。立神明臺、井幹樓，度五十丈，輦道相屬焉。

*
大中大夫公孫卿、壺遂、太史令司馬遷等言：「曆紀壞廢，宜改正朔。」上詔兒寬與博士賜等共議，以為宜用夏正。夏，五月，詔卿、遂、遷等共造漢太初曆，以正月為歲首，色上黃，數用五，定官名，協音律，定宗廟百官之儀，以為典常，垂之後世云。

*
匈奴兒單于好殺伐，國人不安；又有天災，畜多死。左大都尉使人間告漢曰：「我欲殺單于降漢，漢遠，卽兵來迎我，我卽發。」上乃遣因杅將軍公孫敖築塞外受降城以應之。

*
秋，八月，上行幸安定。

*   漢使入西域者言：「宛有善馬，在貳師城，匿不肯與漢使。」天子使壯士車令等持千金及金馬以請之。宛王與其羣臣謀曰：「漢去我遠，而鹽水中數敗，出其北有胡寇，出其南乏水草，又且往往而絕邑，乏食者多，漢使數百人為輩來，而常乏食，死者過半，是安能致大軍乎！無柰我何。貳師馬，宛寶馬也。」遂不肯予漢使。漢使怒，妄言，椎金馬而去。宛貴人怒曰：「漢使至輕我！」遣漢使去，令其東邊郁成王遮攻，殺漢使，取其財物。

於是天子大怒。諸嘗使宛姚定漢等言：「宛兵弱，誠以漢兵不過三千人，強弩射之，可盡虜矣。」天子嘗使浞野侯以七百騎虜樓蘭王，以定漢等言為然；而欲侯寵姬李氏，乃拜李夫人兄廣利為貳師將軍，發屬國六千騎及郡國惡少年數萬人，以往伐宛。期至貳師城取善馬，故號貳師將軍。趙始成為軍正，故浩侯王恢使導軍，而李哆為校尉，制軍事。

　　臣光曰：武帝欲侯寵姬李氏，而使廣利將兵伐宛，其意以為非有功不侯，不欲負高帝之約也。夫軍旅大事，國之安危、民之死生繫焉。苟為不擇賢愚而授之，欲徼幸咫尺之功，藉以為名而私其所愛，不若無功而侯之為愈也。然則武帝有見於封國，無見於置將；謂之能守先帝之約，臣曰過矣。

*
中尉王溫舒坐為姦利，罪當族，自殺；時兩弟及兩婚家亦各自坐他罪而族。光祿勳徐自為曰：「悲夫！古有三族，而王溫舒罪至同時而五族乎！」

*   關東蝗大起，飛西至敦煌。

###### 孝武皇帝太初二年（戊寅、前一Ｏ三年）

*
春，正月，戊申，牧丘恬侯石慶薨。

*
閏月，丁丑，以太僕公孫賀為丞相，封葛繹侯。時朝廷多事，督責大臣，自公孫弘後，丞相比坐事死。石慶雖以謹得終，然數被譴。賀引拜為丞相，不受印綬，屯首涕泣不肯起。上乃起去，賀不得已拜，出曰：「我從是殆矣！」

*   三月，上行幸河東，祠后土。
*   夏，五月，籍吏民馬補車騎馬。
*       秋，蝗。
*
貳師將軍之西也，旣過鹽水，當道小國各城守，不肯給食，攻之不能下；下者得食，不下者數日則去。比至郁成，士至者不過數千，皆飢罷。攻郁成，郁成大破之，所殺傷甚衆。貳師將軍與李哆、趙始成等計：「至郁成尚不能舉，況至其王都乎！」引兵而還。至敦煌，士不過什一二。使使上書言：「道遠乏食，且士卒不患戰而患飢，人少，不足以拔宛，願且罷兵，益發而復往。」天子聞之，大怒，使使遮玉門曰：「軍有敢入者輒斬之！」貳師恐，因留敦煌。

*
上猶以受降城去匈奴遠，遣浚稽將軍趙破奴將二萬餘騎出朔方西北二千餘里，期至浚稽山而還。浞野侯旣至期，左大都尉欲發而覺，單于誅之，發左方兵擊浞野侯。浞野侯行捕首虜，得數千人，還，未至受降城四百里，匈奴兵八萬騎圍之。浞野侯夜自出求水，匈奴間捕生得浞野侯，因急擊其軍，軍吏畏亡將而誅，莫相勸歸者，軍遂沒於匈奴。兒單于大喜，因遣奇兵攻受降城，不能下，乃寇入邊而去。

*   冬，十二月，兒寬卒。

###### 孝武皇帝太初三年（己卯、前一Ｏ二年）

*
春，正月，膠東太守延廣為御史大夫。

*
上東巡海上，考神仙之屬皆無驗，令祠官禮東泰山。夏，四月，還，脩封泰山，禪石閭。

*
匈奴兒單于死，子年少，匈奴立其季父右賢王呴犂湖為單于。

*
上遣光祿勳徐自為出五原塞數百里，遠者千餘里，築城、障、列亭，西北至廬朐，而使游擊將軍韓說、長平侯衞伉屯其旁；使強弩都尉路博德築居延澤上。秋，匈奴大入定襄、雲中，殺略數千人，敗數二千石而去，行破壞光祿所築城、列亭、障；又使右賢王入酒泉、張掖，略數千人。會軍正任文擊救，盡復失所得而去。

*   是歲，睢陽侯張昌坐為太常乏祠，國除。

初，高祖封功臣為列侯百四十有三人。時兵革之餘，大城、名都民人散亡，戶口可得而數，裁什二三。大侯不過萬家，小者五六百戶。其封爵之誓曰：「使黃河如帶，泰山若厲，國以永存，爰及苗裔。」申以丹書之信，重以白馬之盟。及高后時，盡差第列侯位次，藏諸宗廟，副在有司。逮文、景，四五世間，流民旣歸，戶口亦息，列侯大者至三四萬戶，小國自倍，富厚如之。子孫驕逸，多抵法禁，隕身失國，至是見侯裁四人，罔亦少密焉。

*   漢旣亡浞野之兵，公卿議者皆願罷宛軍，專力攻胡。天子業出兵誅宛，宛小國而不能下，則大夏之屬漸輕漢，而宛善馬絕不來，烏孫、輪臺易苦漢使，為外國笑，乃案言伐宛尤不便者鄧光等。赦囚徒，發惡少年及邊騎，歲餘而出敦煌者六萬人，負私從者不與，牛十萬，馬三萬匹，驢、橐駝以萬數，齎糧、兵弩甚設。天下騷動，轉相奉伐宛五十餘校尉。宛城中無井，汲城外流水，於是遣水工徙其城下水，空以穴其城。益發戍甲卒十八萬酒泉、張掖北，置居延、休屠屯兵以衞酒泉，而發天下吏有罪者、亡命者及贅壻、賈人、故有市籍、父母大父母有市籍者凡七科，適為兵；及載糒給貳師，轉車人徒相連屬；而拜習馬者二人為執、驅馬校尉，備破宛擇取其善馬云。

於是貳師後復行，兵多，所至小國莫不迎，出食給軍。至輪臺，輪臺不下，攻數日，屠之。自此而西，平行至宛城，兵到者三萬。宛兵迎擊漢兵，漢兵射敗之，宛兵走入，保其城。貳師欲攻郁成城，恐留行而令宛益生詐，乃先至宛，決其水原移之，則宛固已憂困，圍其城，攻之四十餘日。宛貴人謀曰：「王母寡匿善馬，殺漢使，今殺王而善馬，漢兵宜解；卽不解，乃力戰而死，未晚也。」宛貴人皆以為然，共殺王。其外城壞，虜宛貴人勇將煎靡。宛大恐，走入城中，持王毋寡頭，遣人使貳師約曰：「漢無攻我，我盡出善馬恣所取，而給漢軍食。卽不聽，我盡殺善馬，康居之救又且至，至，我居內，康居居外，與漢軍戰。孰計之，何從？」是時，康居候視漢兵尚盛，不敢進。貳師聞宛城中新得漢人，知穿井，而其內食尚多，計以為「來誅首惡者母寡，母寡頭已至，如此不許則堅守，而康居候漢兵罷來救宛，破漢兵必矣；」乃許宛之約。宛乃出其馬，令漢自擇之，而多出食食漢軍。漢軍取其善馬數十匹，中馬以下牝牡三千餘匹，而立宛貴人之故時遇漢善者名昩蔡為宛王，與盟而罷兵。

初，貳師起敦煌西，分為數軍，從南、北道。校尉王申生將千餘人別至郁成，郁成王擊滅之，數人脫亡，走貳師。貳師令搜粟都尉上官桀往攻郁成，郁成王亡走康居，桀追至康居。康居聞漢已破宛，出郁成王與桀，桀令四騎士縛守詣貳師。上邽騎士趙弟恐失郁成王，拔劍擊斬其首，追及貳師。

###### 孝武皇帝太初四年（庚辰、前一Ｏ一年）

*   春，貳師將軍來至京師。貳師所過小國聞宛破，皆使其子弟從入貢獻，見天子，因為質焉。軍還，入馬千餘匹。後行，軍非乏食，戰死不甚多，而將吏貪，不愛卒，侵牟之，以此物故者衆。天子為萬里而伐，不錄其過，乃下詔封李廣利為海西侯，封趙弟為新畤侯，以上官桀為少府，軍官吏為九卿者三人，諸侯相、郡守、二千石百餘人，千石以下千餘人，奮行者官過其望，以謫過行，皆黜其勞，士卒賜直四萬錢。

匈奴聞貳師征大宛，欲遮之，貳師兵盛，不敢當，卽遣騎因樓蘭候漢使後過者，欲絕勿通。時漢軍正任文將兵屯玉門關，捕得生口，知狀以聞。上詔文便道引兵捕樓蘭王，將詣闕簿責。王對曰：「小國在大國間，不兩屬無以自安，願徙國入居漢地。」上直其言，遣歸國，亦因使候司匈奴，匈奴自是不甚親信樓蘭。

自大宛破後，西域震懼，漢使入西域者益得職。於是自敦煌西至鹽澤往往起亭，而輪臺、渠犂皆有田卒數百人，置使者、校尉領護，以給使外國者。

後歲餘，宛貴人以為昩蔡善諛，使我國遇屠，乃相與殺昩蔡，立毋寡昆弟蟬封為宛王，而遣其子入侍於漢。漢因使使賂賜，以鎮撫之。蟬封與漢約，歲獻天馬二匹。

*   秋，起明光宮。
*       冬，上行幸回中。
*
匈奴呴犂湖單于死，匈奴立其弟左大都尉且鞮侯為單于。天子欲因伐宛之威遂困胡，乃下詔曰：「高皇帝遺朕平城之憂，高后時，單于書絕悖逆。昔齊襄公復九世之讎，春秋大之。」且鞮侯單于初立，恐漢襲之，乃曰：「我兒子，安敢望漢天子，漢天子，我丈人行也。」因盡歸漢使之不降者路充國等，使使來獻。

###### 孝武皇帝天漢元年（辛巳、前一ＯＯ年）

*
春，正月，上行幸甘泉，郊泰畤。三月，行幸河東，祠后土。

*   上嘉匈奴單于之義，遣中郎將蘇武送匈奴使留在漢者，因厚賂單于，答其善意。武與副中郎將張勝及假吏常惠等俱，旣至匈奴，置幣遺單于。單于益驕，非漢所望也。

會緱王與長水虞常等及衞律所將降者，陰相與謀劫單于母閼氏歸漢。衞律者，父故長水胡人，律善協律都尉李延年，延年薦言律使於匈奴，使還，聞延年家收，遂亡降匈奴。單于愛之，與謀國事，立為丁靈王。虞常在漢時素與副張勝相知，私候勝曰：「聞漢天子甚怨衞律，常能為漢伏弩射殺之。吾母、弟在漢，幸蒙其賞賜。」張勝許之，以貨物與常。後月餘，單于出獵，獨閼氏、子弟在，虞常等七十餘人欲發，其一人夜亡告之。單于子弟發兵與戰，緱王等皆死，虞常生得。

單于使衞律治其事。張勝聞之，恐前語發，以狀語武。武曰：「事如此，此必及我，見犯乃死，重負國。」欲自殺。勝、惠共止之。虞常果引張勝。單于怒，召諸貴人議，欲殺漢使者。左伊秩訾曰：「卽謀單于，何以復加！宜皆降之。」單于使衞律召武受辭。武謂惠等：「屈節辱命，雖生，何面目以歸漢！」引佩刀自刺。衞律驚，自抱持武，馳召醫，鑿地為坎，置熅火，覆武其上，蹈其背以出血。武氣絕，半日復息。惠等哭，輿歸營。單于壯其節，朝夕遣人候問武，而收繫張勝。

武益愈，單于使使曉武，欲降之，會論虞常，欲因此時降武；劍斬虞常已，律曰：「漢使張勝謀殺單于近臣，當死，單于募降者赦罪。」舉劍欲擊之，勝請降。律謂武曰：「副有罪，當相坐。」武曰：「本無謀，又非親屬，何謂相坐！」復舉劍擬之，武不動。律曰：「蘇君！律前負漢歸匈奴，幸蒙大恩賜號稱王，擁衆數萬，馬畜彌山，富貴如此！蘇君今日降，明日復然；空以身膏草野，誰復知之！」武不應。律曰：「君因我降，與君為兄弟；今不聽吾計，後雖欲復見我，尚可得乎！」武罵律曰：「汝為人臣子，不顧恩義，畔主背親，為降虜於蠻夷，何以汝為見！且單于信汝，使決人死生，不平心持正，反欲鬬兩主，觀禍敗。南越殺漢使者，屠為九郡；宛王殺漢使者，頭縣北闕；朝鮮殺漢使者，卽時誅滅；獨匈奴未耳。若知我不降明，欲令兩國相攻，匈奴之禍從我始矣。」律知武終不可脅，白單于，單于愈益欲降之。乃幽武置大窖中，絕不飲食；天雨雪，武臥，齧雪與旃毛幷咽之，數日不死。匈奴以為神，乃徙武北海上無人處，使牧羝，曰：「羝乳乃得歸。」別其官屬常惠等，各置他所。

*   天雨白氂。
*   夏，大旱。
*   五月，赦天下。
*   發讁戍屯五原。
*   浞野侯趙破奴自匈奴亡歸。
*   是歲，濟南太守王卿為御史大夫。

###### 孝武皇帝天漢二年（壬午、前九九年）

*
春，上行幸東海。還幸回中。

*   夏，五月，遣貳師將軍廣利以三萬騎出酒泉，擊右賢王於天山，得胡首虜萬餘級而還。匈奴大圍貳師將軍，漢軍乏食數日，死傷者多。假司馬隴西趙充國與壯士百餘人潰圍陷陳，貳師引兵隨之，遂得解。漢兵物故什六七，充國身被二十餘創。貳師奏狀，詔徵充國詣行在所，帝親見，視其創，嗟嘆之，拜為中郎。

漢復使因杅將軍敖出西河，強弩都尉路博德會涿涂山，無所得。

初，李廣有孫陵，為侍中，善騎射，愛人下士。帝以為有廣之風，拜騎都尉，使將丹陽、楚人五千人，敎射酒泉、張掖以備胡。及貳師擊匈奴，上詔陵，欲使為貳師將輜重。陵叩頭自請曰：「臣所將屯邊者，皆荊楚勇士奇材劍客也，力扼虎，射命中，願得自當一隊，到蘭于山南以分單于兵，毋令專鄉貳師軍。」上曰：「將惡相屬邪！吾發軍多，無騎予女。」陵對：「無所事騎，臣願以少擊衆，步兵五千人涉單于庭。」上壯而許之，因詔路博德將兵半道迎陵軍。博德亦羞為陵後距，奏言：「方秋，匈奴馬肥，未可與戰，願留陵至春俱出。」上怒，疑陵悔不欲出而敎博德上書，乃詔博德引兵擊匈奴於西河。詔陵以九月發，出遮虜障，至東浚稽山南龍勒水上，徘徊觀虜，卽無所見，還，抵受降城休士。陵於是將其步卒五千人，出居延，北行三十日，至浚稽山止營，舉圖所過山川地形，使麾下騎陳步樂還以聞。步樂召見，道陵將率得士死力，上甚悅，拜步樂為郎。

陵至浚稽山，與單于相值，騎可三萬圍陵軍，軍居兩山間，以大車為營。陵引士出營外為陳，前行持戟、盾，後行持弓、弩。虜見漢軍少，直前就營。陵搏戰攻之，千弩俱發，應弦而倒，虜還走上山，漢軍追擊殺數千人。單于大驚，召左、右地兵八萬餘騎攻陵。陵且戰且引南行，數日，抵山谷中，連戰，士卒中矢傷，三創者載輦，兩創者將車，一創者持兵戰，復斬首三千餘級。引兵東南，循故龍城道行，四五日，抵大澤葭葦中，虜從上風縱火，陵亦令軍中縱火以自救。南行至山下，單于在南山上，使其子將騎擊陵。陵軍步鬬樹木間，復殺數千人，因發連弩射單于，單于下走。是日捕得虜，言「單于曰：『此漢精兵，擊之不能下，日夜引吾南近塞，得無有伏兵乎？』諸當戶君長皆言：『單于自將數萬騎擊漢數千人不能滅，後無以復使邊臣，令漢益輕匈奴。復力戰山谷間，尚四五十里，得平地，不能破，乃還。』」

是時陵軍益急，匈奴騎多，戰一日數十合，復傷殺虜二千餘人。虜不利，欲去，會陵軍候管敢為校尉所辱，亡降匈奴，具言：「陵軍無後救，射矢且盡，獨將軍麾下及校尉成安侯韓延年各八百人為前行，以黃與白為幟；當使精騎射之卽破矣。」單于得敢大喜，使騎並攻漢軍，疾呼曰：「李陵、韓延年趣降！」遂遮道急攻陵。陵居谷中，虜在山上，四面射，矢如雨下。漢軍南行，未至鞮汗山，一日五十萬矢皆盡，卽棄車去。士尚三千餘人，徒斬車輻而持之，軍吏持尺刀入陿谷，單于遮其後，乘隅下壘石，士卒多死，不得行。昏後，陵便衣獨步出營，止左右：「毋隨我，丈夫一取單于耳！」良久，陵還，太息曰：「兵敗，死矣！」於是盡斬旌旗，及珍寶埋地中，陵嘆曰：「復得數十矢，足以脫矣。今無兵復戰，天明，坐受縛矣，各鳥獸散，猶有得脫歸報天子者。」令軍士人持二升糒，一片冰，期至遮虜障者相待。夜半時，擊鼓起士，鼓不鳴。陵與韓延年俱上馬，壯士從者十餘人，虜騎數千追之，韓延年戰死。陵曰：「無面目報陛下！」遂降。軍人分散，脫至塞者四百餘人。

陵敗處去塞百餘里，邊塞以聞。上欲陵死戰；後聞陵降，上怒甚，責問陳步樂，步樂自殺。羣臣皆罪陵，上以問太史令司馬遷，遷盛言：「陵事親孝，與士信，常奮不顧身以徇國家之急，其素所畜積也，有國士之風。今舉事一不幸，全軀保妻子之臣隨而媒糵其短，誠可痛也！且陵提步卒不滿五千，深蹂戎馬之地，抑數萬之師，虜救死扶傷不暇，悉舉引弓之民共攻圍之，轉鬬千里，矢盡道窮，士張空弮，冒白刃，北首爭死敵，得人之死力，雖古名將不過也。身雖陷敗，然其所摧敗亦足暴於天下。彼之不死，宜欲得當以報漢也。」上以遷為誣罔，欲沮貳師，為陵游說，下遷腐刑。

久之，上悔陵無救，曰：「陵當發出塞，乃詔強弩都尉令迎軍；坐預詔之，得令老將生姦詐。」乃遣使勞賜陵餘軍得脫者。

*   上以法制御下，好尊用酷吏，而郡、國二千石為治者大抵多酷暴，吏民益輕犯法；東方盜賊滋起，大羣至數千人，攻城邑，取庫兵，釋死罪，縛辱郡太守、都尉，殺二千石；小羣以百數掠鹵鄉里者，不可勝數，道路不通。上始使御史中丞、丞相長史督之，弗能禁；乃使光祿大夫范昆及故九卿張德等衣繡衣，持節、虎符，發兵以興擊。斬首大郡或至萬餘級，及以法誅通行、飲食當連坐者，諸郡甚者數千人。數歲，乃頗得其渠率，散卒失亡復聚黨阻山川者往往而羣居，無可柰何。於是作沈命法，曰：「羣盜起，不發覺，發覺而捕弗滿品者，二千石以下至小吏，主者皆死。」其後小吏畏誅，雖有盜不敢發，恐不能得，坐課累府，府亦使其不言。故盜賊寖多，上下相為匿，以文辭避法焉。

是時，暴勝之為直指使者，所誅殺二千石以下尤多，威震州郡。至勃海，聞郡人雋不疑賢，請與相見。不疑容貌尊嚴，衣冠甚偉，勝之躧履起迎，登堂坐定，不疑據地曰：「竊伏海瀕，聞暴公子舊矣，今乃承顏接辭。凡為吏，太剛則折，太柔則廢，威行，施之以恩，然後樹功揚名，永終天祿。」勝之深納其戒；及還，表薦不疑，上召拜不疑為青州刺史。濟南王賀亦為繡衣御史，逐捕魏郡羣盜，多所縱捨，以奉使不稱免，歎曰：「吾聞活千人，子孫有封，吾所活者萬餘人，後世其興乎！」

*   是歲，以匈奴降者介和王成娩為開陵侯，將樓蘭國兵擊車師；匈奴遣右賢王將數萬騎救之，漢兵不利，引去。

* * *

