

##### 資治通鑑

`卷三十三　【漢紀二十五】`

* * *

起閼逢攝提格（甲寅），盡旃蒙單閼（乙卯），凡二年。

###### 孝成皇帝綏和二年（甲寅、前七年）

*
春，正月，上行幸甘泉，郊泰畤。

*   二月，壬子，丞相方進薨。

時熒惑守心，丞相府議曹平陵李尋奏記方進，言：「災變迫切，大責日加，安得保斥逐之戮！闔府三百餘人，唯君侯擇其中，與盡節轉凶。」方進憂之，不知所出。會郎賁麗善為星，言大臣宜當之。上乃召見方進。還歸，未及引決，上遂賜冊，責讓以政事不治，災害並臻，百姓窮困，曰：「欲退君位，尚未忍，使尚書令賜君上尊酒十石，養牛一，君審處焉！」方進卽日自殺。上祕之，遣九卿策贈印綬，賜乘輿祕器、少府供張，柱檻皆衣素。天子親臨弔者數至，禮賜異於他相故事。

　　臣光曰：晏嬰有言：「天命不慆，不貳其命。」禍福之至，安可移乎！昔楚昭王、宋景公不忍移災於卿佐，曰：「移腹心之疾，寘諸股肱，何益也！」藉其災可移，仁君猶不忍為，況不可乎！使方進罪不至死而誅之，以當大變，是誣天也；方進有罪當刑，隱其誅而厚其葬，是誣人也；孝成欲誣天、人而卒無所益，可謂不知命矣。

*
三月，上行幸河東，祠后土。

*   丙戌，帝崩于未央宮。

帝素強無疾病，是時，楚思王衍、梁王立來朝，明旦，當辭去，上宿供張白虎殿；又欲拜左將軍孔光為丞相，已刻侯印，書贊。昏夜，平善，鄉晨，傅絝韈欲起，因失衣，不能言，晝漏上十刻而崩。民間讙譁，咸歸罪趙昭儀。皇太后詔大司馬莽雜與御史、丞相、廷尉治，問皇帝起居發病狀；趙昭儀自殺。

　　班彪贊曰：臣姑充後宮為婕妤，父子、昆弟侍帷幄，數為臣言：「成帝善修容儀，升車正立，不內顧，不疾言，不親指，臨朝淵嘿，尊嚴若神，可謂穆穆天子之容矣。博覽古今，容受直辭，公卿奏議可述。遭世承平，上下和睦。然湛于酒色，趙氏亂內，外家擅朝，言之可為於邑！」建始以來，王氏始執國命，哀、平短祚，莽遂篡位，蓋其威福所由來者漸矣！

*   是日，孔光於大行前拜受丞相、博山侯印綬。
*   富平侯張放聞帝崩，思慕哭泣而死。

　　荀悅論曰：放非不愛上，忠不存焉。故愛而不忠，仁之賊也！

*
皇太后詔南、北郊長安如故。

*
夏，四月，丙午，太子卽皇帝位，謁高廟；尊皇太后曰太皇太后，皇后曰皇太后。大赦天下。
*
哀帝初立，躬行儉約，省減諸用，政事由己出，朝廷翕然望至治焉。

*
己卯，葬孝成皇帝于延陵。
*   太皇太后令傅太后、丁姬十日一至未央宮。

有詔問丞相、大司空：「定陶共王太后宜當何居？」丞相孔光素聞傅太后為人剛暴，長於權謀，自帝在襁褓，而養長敎道至於成人，帝之立又有力；光心恐傅太后與政事，不欲與帝旦夕相近，卽議以為：「定陶太后宜改築宮。」大司空何武曰：「可居北宮。」上從武言。北宮有紫房複道通未央宮，傅太后果從複道朝夕至帝所，求欲稱尊號，貴寵其親屬，使上不得由直道行。高昌侯董宏希指，上書言：「秦莊襄王，母本夏氏，而為華陽夫人所子，及卽位後，俱稱太后。宜立定陶共王后為帝太后。」事下有司，大司馬王莽，左將軍、關內侯、領尚書事師丹劾奏宏：「知皇太后至尊之號，天下一統，而稱引亡秦以為比喻，詿誤聖朝，非所宜言，大不道！」上新立，謙讓，納用莽、丹言，免宏為庶人。傅太后大怒，要上，欲必稱尊號。上乃白太皇太后，令下詔尊定陶恭王為恭皇。

*
五月，丙戌，立皇后傅氏，傅太后從弟晏之子也。

*
詔曰：「春秋，母以子貴。宜尊定陶太后曰恭皇太后，丁姬曰恭皇后，各置左右詹事，食邑如長信宮、中宮。」追尊傅父為崇祖侯，丁父為褒德侯；封舅丁明為陽安侯，舅子滿為平周侯，皇后父晏為孔鄉侯，皇太后弟侍中、光祿大夫趙欽為新城侯。太皇太后詔大司馬莽就第，避帝外家；莽上疏乞骸骨。帝遣尚書令詔起莽，又遣丞相孔光、大司空何武、左將軍師丹、衞尉傅喜白太皇太后曰：「皇帝聞太后詔，甚悲！大司馬卽不起，皇帝卽不敢聽政！」太后乃復令莽視事。

*
成帝之世，鄭聲尤甚，黃門名倡丙彊、景武之屬富顯於世，貴戚至與人主爭女樂。帝自為定陶王時疾之，又性不好音，六月，詔曰：「孔子不云乎：『放鄭聲，鄭聲淫。』其罷樂府官；郊祭樂及古兵法武樂在經，非鄭、衞之樂者，別屬他官。」凡所罷省過半。然百姓漸漬日久，又不制雅樂有以相變，豪富吏民湛沔自若。

*
王莽薦中壘校尉劉歆有材行，為侍中，稍遷光祿大夫，貴幸；更名秀。上復令秀典領五經，卒父前業；秀於是總羣書而奏其七略，有輯略、有六藝略、有諸子略、有詩賦略、有兵書略、有術數略、有方技略。凡書六略，三十八種，五百九十六家、萬三千二百六十九卷。其敘諸子，分為九流：曰儒，曰道，曰陰陽，曰法，曰名，曰墨，曰從橫，曰雜，曰農，以為：「九家皆起於王道旣微，諸侯力政，時君世主好惡殊方，是以九家之術蠭出並作，各引一端，崇其所善，以此馳說，取合諸侯，其言雖殊，譬如水火相滅，亦相生也；仁之與義，敬之與和，相反而皆相成也。易曰：『天下同歸而殊塗，一致而百慮。』今異家者推所長，窮知究慮以明其指，雖有蔽短，合其要歸，亦六經之支與流裔；使其人遭明王聖主，得其所折中，皆股肱之材已。仲尼有言：『禮失而求諸野。』方今去聖久遠，道術缺廢，無所更索，彼九家者，不猶愈於野乎！若能脩六藝之術而觀此九家之言，舍短取長，則可以通萬方之略矣。」

*
河間惠王良能脩獻王之行，母太后薨，服喪如禮；詔益封萬戶，以為宗室儀表。

*
初，董仲舒說武帝，以「秦用商鞅之法，除井田，民得賣買，富者田連阡陌，貧者亡立錐之地，邑有人君之尊，里有公侯之富，小民安得不困！古井田法雖難卒行，宜少近古，限民名田以贍不足，塞幷兼之路；去奴婢，除專殺之威；薄賦斂，省繇役，以寬民力，然後可善治也！」及上卽位，師丹復建言：「今累世承平，豪富吏民訾數鉅萬，而貧弱愈困，宜略為限。」天子下其議，丞相光、大司空武奏請：「自諸侯王、列侯、公主名田各有限；關內侯、吏、民名田皆毋過三十頃；奴婢毋過三十人。期盡三年，犯者沒入官。」時田宅、奴婢賈為減賤，貴戚近習皆不便也，詔書：「且須後。」遂寢不行。又詔「齊三服官、諸官，織綺繡難成、害女紅之物，皆止，無作輸。除任子令及誹謗詆欺法。掖廷宮人年三十以下，出嫁之；官奴婢五十以上，免為庶人。益吏三百石以下俸。」

*   上置酒未央宮，內者令為傅太后張幄，坐於太皇太后坐旁。大司馬莽按行，責內者令曰：「定陶太后，藩妾，何以得與至尊並！」徹去，更設坐。傅太后聞之，大怒，不肯會，重怨恚莽；莽復乞骸骨。秋，七月，丁卯，上賜莽黃金五百斤，安車駟馬，罷就第。公卿大夫多稱之者，上乃加恩寵，置中黃門，為莽家給使，十日一賜餐。又下詔益封曲陽侯根，安陽侯舜，新都侯莽、丞相光，大司空武邑戶各有差。以莽為特進、給事中、朝朔望，見禮如三公。又還紅陽侯立於京師。

傅太后從弟右將軍喜，好學問，有志行。王莽旣罷退，衆庶歸望於喜。初，上之官爵外親也，喜獨執謙稱疾；傅太后始與政事，數諫之；由是傅太后不欲令喜輔政。庚午，以左將軍師丹為大司馬，封高鄉亭侯；賜喜黃金百斤，上右將軍印綬，以光祿大夫養病；以光祿勳淮陽彭宣為右將軍。大司空何武、尚書令唐林皆上書言：「喜行義修潔，忠誠憂國，內輔之臣也。今以寢病一旦遣歸，衆庶失望，皆曰：『傅氏賢子，以論議不合於定陶太后，故退，』百寮莫不為國恨之。忠臣，社稷之衞；魯以季友治亂，楚以子玉輕重，魏以無忌折衝，項以范增存亡。百萬之衆，不如一賢；故秦行千金以間廉頗，漢散黃金以疏亞父。喜立於朝，陛下之光輝，傅氏之廢興也。」上亦自重之，故尋復進用焉。

*
建平侯杜業上書詆曲陽侯根、高陽侯薛宣、安昌侯張禹而薦朱博。帝少而聞知王氏驕盛，心不能善，以初立，故且優之。後月餘，司隸校尉解光奏：「曲陽侯，先帝山陵未成，公聘取掖庭女樂五官殷嚴、王飛君等置酒歌舞，及根兄子成都侯況，亦聘取故掖庭貴人以為妻，皆無人臣禮，大不敬，不道！」於是天子曰：「先帝遇根、況父子，至厚也，今乃背恩忘義！」以根嘗建社稷之策，遣歸國；免況為庶人，歸故郡。根及況父商所薦舉為官者皆罷。

*   九月，庚申，地震，自京師到北邊郡國三十餘處，壞城郭，凡壓殺四百餘人。上以災異問待詔李尋，對曰：「夫日者，衆陽之長，人君之表也。君不修道，則日失其度，晻昧亡光。間者日尤不精，光明侵奪失色，邪氣珥，蜺數作。小臣不知內事，竊以日視陛下，志操衰於始初多矣。唯陛下執乾剛之德，強志守度，毋聽女謁、邪臣之態，諸保阿、乳母甘言卑辭之託，斷而勿聽。勉強大義，絕小不忍；良有不得已，可賜以貨財，不可私以官位，誠皇天之禁也！

臣聞月者，衆陰之長，妃后、大臣、諸侯之象也。間者月數為變，此為母后與政亂朝，陰陽俱傷，兩不相便；外臣不知朝事，竊信天文，卽如此，近臣已不足杖矣。唯陛下親求賢士，無強所惡，以崇社稷，尊強本朝！

臣聞五行以水為本，水為準平，王道公正脩明，則百川理，落脈通；偏黨失綱，則涌溢為敗。今汝、潁漂涌，與雨水並為民害，此詩所謂『百川沸騰』，咎在皇甫卿士之屬。唯陛下少抑外親大臣！

臣聞地道柔靜，陰之常義也。間者關東地數震，宜務崇陽抑陰以救其咎，固志建威，閉絕私路，拔進英雋，退不任職，以強本朝！夫本強則精神折衝；本弱則招殃致凶，為邪謀所陵。聞往者淮南王作謀之時，其所難者獨有汲黯，以為公孫弘等不足言也。弘，漢之名相，於今無比，而尚見輕，何況亡弘之屬乎！故曰朝廷亡人，則為賊亂所輕，其道自然也。」

*   騎都尉平當使領河隄，奏：「九河今皆窴滅。按經義，治水有決河深川而無隄防壅塞之文。河從魏郡以東多溢決；水迹難以分明，四海之衆不可誣。宜博求能浚川疏河者。」上從之。

待詔賈讓奏言：「治河有上、中、下策。古者立國居民，疆理土地，必遺川澤之分，度水勢所不及。大川無防，小水得入，陂障卑下，以為汙澤，使秋水多得其所休息，左右游波寬緩而不迫。夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也。故曰：『善為川者決之使道，善為民者宣之使言。』蓋隄防之作，近起戰國，雍防百川，各以自利。齊與趙、魏以河為竟，趙、魏瀕山，齊地卑下，作隄去河二十五里，河水東抵齊隄則西泛趙、魏；趙、魏亦為隄去河二十五里，雖非其正，水尚有所遊盪。時至而去，則填淤肥美，民耕田之；或久無害，稍築宮宅，遂成聚落；大水時至，漂沒，則更起隄防以自救，稍去其城郭，排水澤而居之，湛溺自其宜也。今隄防，陿者去水數百步，遠者數里，於故大隄之內復有數重，民居其間，此皆前世所排也。河從河內黎陽至魏郡昭陽，東西互有石隄，激水使還，百餘里間，河再西三東，迫阨如此，不得安息。

今行上策，徙冀州之民當水衝者，決黎陽遮害亭，放河使北入海；河西薄大山，東薄金隄，勢不能遠，泛濫朞月自定。難者將曰：『若如此，敗壞城郭、田廬、冢墓以萬數，百姓怨恨。』昔大禹治水，山陵當路者毀之，故鑿龍門，闢伊闕，析厎柱，破碣石，墮斷天地之性；此乃人功所造，何足言也！今瀕河十郡，治隄歲費且萬萬；及其大決，所殘無數。如出數年治河之費以業所徙之民，遵古聖之法，定山川之位，使神人各處其所而不相奸；且大漢方制萬里，豈其與水爭咫尺之地哉！此功一立，河定民安，千載無患，故謂之上策。

若乃多穿漕渠於冀州地，使民得以溉田，分殺水怒，雖非聖人法，然亦救敗術也。可從淇口以東為石隄，多張水門。恐議者疑河大川難禁制，滎陽漕渠足以卜之。冀州渠首盡，當仰此水門，諸渠皆往往股引取之：旱則開東方下水門，溉冀州；水則開西方高門，分河流，民田適治，河隄亦成。此誠富國安民、興利除害，支數百歲，故謂之中策。

若乃繕完故隄，增卑倍薄，勞費無已，數逢其害，此最下策也！」

*
孔光、何武奏：「迭毀之次當以時定，請與羣臣雜議。」於是光祿勳彭宣等五十三人皆以為「孝武皇帝雖有功烈，親盡宜毀。」太僕王舜、中壘校尉劉歆議曰：「禮，天子七廟。七者其正法數，可常數者也。宗不在此數中，宗變也。苟有功德則宗之，不可預為設數。臣愚以為孝武皇帝功烈如彼，孝宣皇帝崇立之如此，不宜毀！」上覽其議，制曰：「太僕舜、中壘校尉歆議可。」

*   何武後母在蜀郡，遣吏歸迎；會成帝崩，吏恐道路有盜賊，後母留止。左右或譏武事親不篤，帝亦欲改易大臣，冬，十月，策免武，以列侯歸國。癸酉，以師丹為大司空。丹見上多所匡改成帝之政，乃上書言：「古者諒闇不言，聽於冢宰；三年無改於父之道。前大行屍柩在堂，而官爵臣等以及親屬，赫然皆貴寵，封舅為陽安侯，皇后尊號未定，豫封父為孔鄉侯；出侍中王邑、射聲校尉王邯等。詔書比下，變動政事，卒暴無漸。臣縱不能明陳大義，復曾不能牢讓爵位，相隨空受封侯，增益陛下之過。間者郡國多地動水出，流殺人民，日月不明，五星失行，此皆舉錯失中，號令不定，法度失理，陰陽溷濁之應也。

臣伏惟人情無子，年雖六七十，猶博取而廣求。孝成皇帝深見天命，燭知至德，以壯年克己，立陛下為嗣。先帝暴棄天下，而陛下繼體，四海安寧，百姓不懼，此先帝聖德，當合天人之功也。臣聞『天威不違顏咫尺』，願陛下深思先帝所以建立陛下之意，且克己躬行，以觀羣下之從化。天下者，陛下之家也，胏附何患不富貴，不宜倉卒若是，其不久長矣。」丹書數十上，多切直之言。

傅太后從弟子遷在左右，尤傾邪，上惡之，免官，遣歸故郡。傅太后怒；上不得已，復留遷。丞相光與大司空丹奏言：「詔書前後相反，天下疑惑，無所取信。臣請歸遷故郡，以銷姦黨。」卒不得遣，復為侍中。其逼於傅太后，皆此類也。

*   議郎耿育上書冤訟陳湯曰：「甘延壽、陳湯，為聖漢揚鉤深致遠之威，雪國家累年之恥，討絕域不羈之君，係萬里難制之虜，豈有比哉！先帝嘉之，仍下明詔，宣著其功，改年垂曆，傳之無窮。應是，南郡獻白虎，邊垂無警備。會先帝寢疾，然猶垂意不忘，數使尚書責問丞相，趣立其功；獨丞相匡衡排而不予，封延壽、湯數百戶，此功臣戰士所以失望也。孝成皇帝承建業之基，乘征伐之威，兵革不動，國家無事，而大臣傾邪，欲專主威，排妒有功，使湯塊然被見拘囚，不能自明，卒以無罪老棄，敦煌正當西域通道，令威名折衝之臣，旋踵及身，復為郅支遺虜所笑，誠可悲也！至今奉使外蠻者，未嘗不陳郅支之誅以揚漢國之盛。夫援人之功以懼敵，棄人之身以快讒，豈不痛哉！且安不忘危，盛必慮衰，今國家素無文帝累年節儉富饒之畜，又無武帝薦延梟俊禽敵之臣，獨有一陳湯耳！假使異世不及陛下，尚望國家追錄其功，封表其墓，以勸後進也。湯幸得身當聖世，功曾未久，反聽邪臣鞭逐斥遠，使亡逃分竄，死無處所。遠覽之士，莫不計度，以為湯功累世不可及，而湯過人情所有，湯尚如此，雖復破絕筋骨，暴露形骸，猶復御於脣舌，為嫉妒之臣所係虜耳。此臣所以為國家尤戚戚也。」書奏，天子還湯，卒於長安。

###### 哀帝建平元年（乙卯、前六年）

*   春，正月，隕石于北地十六。
*       赦天下。
*
司隸校尉解光奏言：「臣聞許美人及故中宮史曹宮皆御幸孝成皇帝，產子；子隱不見。臣遣吏驗問，皆得其狀：元延元年，宮有身；其十月，宮乳掖庭牛官令舍。中黃門田客持詔記與掖庭獄丞籍武，令收置暴室獄。『毋問兒男、女，誰兒也！』宮曰：『善臧我兒胞。丞知是何等兒也！』後三日，客持詔記與武，問：『兒死未？』武對：『未死。』客曰：『上與昭儀大怒，柰何不殺！』武叩頭啼曰：『不殺兒，自知當死；殺之，亦死！』卽因客奏封事曰：『陛下未有繼嗣，子無貴賤，唯留意！』奏入，客復持詔記取兒，付中黃門王舜。舜受詔，內兒殿中，為擇乳母，告『善養兒，且有賞，毋令漏泄！』舜擇官婢張棄為乳母。後三日，客復持詔記幷藥以飲宮。宮曰：『果也欲姊弟擅天下！我兒，男也，頟上有壯髮，類孝元皇帝。今兒安在？危殺之矣！柰何令長信得聞之？』遂飲藥死。棄所養兒，十一日，宮長李南以詔書取兒去，不知所置。

許美人元延二年懷子，十一月乳。昭儀謂成帝曰：『常紿我言從中宮來。卽從中宮來，許美人兒何從生中！許氏竟當復立邪！』懟，以手自擣，以頭擊壁戶柱，從牀上自投地，啼泣不肯食，曰：『今當安置我，我欲歸耳！』帝曰：『今故告之，反怒為，殊不可曉也！』帝亦不食。昭儀曰：『陛下自知是，不食何為！陛下嘗自言：「約不負女！」今美人有子，竟負約，謂何？』帝曰：『約以趙氏故不立許氏，使天下無出趙氏上者，毋憂也！』後詔使中黃門靳嚴從許美人取兒去，盛以葦篋，置飾室簾南去。帝與昭儀坐，使御者于客子解篋緘，未已，帝使客子及御者皆出，自閉戶，獨與昭儀在。須臾開戶，呼客子使緘封篋，及詔記令中黃門吳恭持以與籍武曰：『告武，篋中有死兒，埋屏處，勿令人知！』武穿獄樓垣下為坎，埋其中。

其他飲藥傷墮者無數事，皆在四月丙辰赦令前。臣謹按：永光三年，男子忠等發長陵傅夫人冢，事更大赦，孝元皇帝下詔曰：『此朕所不當得赦也！』窮治，盡伏辜。天下以為當。趙昭儀傾亂聖朝，親滅繼嗣，家屬當伏天誅。而同產親屬皆在尊貴之位，迫近帷幄，天下寒心，請事窮竟！」丞相以下議正法，帝於是免新成侯趙欽、欽兄子咸陽侯訢皆為庶人，將家屬徙遼西郡。

議郎耿育上疏言：「臣聞繼嗣失統，廢適立庶，聖人法禁，古今至戒。然太伯見歷知適，逡循固讓，委身吳、粵，權變所設，不計常法，致位王季，以崇聖嗣，卒有天下，子孫承業，七八百載，功冠三王，道德最備，是以尊號追及太王。故世必有非常之變，然後乃有非常之謀。孝成皇帝自知繼嗣不以時立，念雖末有皇子，萬歲之後未能持國，權柄之重，制於女主，女主驕盛則耆欲無極，少主幼弱則大臣不使，世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，故廢後宮就館之漸，絕微嗣禍亂之根，乃欲致位陛下以安宗廟。愚臣旣不能深援安危，定金匱之計，又不知推演聖德，述先帝之志，乃反覆校省內，暴露私燕，誣汙先帝傾惑之過，成結寵妾妬媢之誅，甚失賢聖遠見之明，逆負先帝憂國之意！夫論大德不拘俗，立大功不合衆，此乃孝成皇帝至思所以萬萬於衆臣，陛下聖德盛茂所以符合於皇天也，豈當世庸庸斗筲之臣所能及哉！且褒廣將順君父之美，匡救銷滅旣往之過，古今通義也。事不當時固爭，防禍於未然，各隨指阿從以求容媚；晏駕之後，尊號已定，萬事已訖，乃探追不及之事，訐揚幽昧之過，此臣所深痛也！願下有司議，卽如臣言，宜宣布天下，使咸曉知先帝聖意所起。不然，空使謗議上及山陵，下流後世，遠聞百蠻，近布海內，甚非先帝託後之意也。蓋孝者，善述父之志，善成人之事，唯陛下省察！」帝亦以為太子頗得趙太后力，遂不竟其事。傅太后恩趙太后，趙太后亦歸心，故太皇太后及王氏皆怨之。

*   丁酉，光祿大夫傅喜為大司馬，封高武侯。*       秋，九月，甲辰，隕石于虞二。
*
郎中令泠褒、黃門郎段猶等復奏言：「定陶共皇太后、共皇后皆不宜復引定陶藩國之名，以冠大號；車馬、衣服宜皆稱皇之意，置吏二千石以下，各供厥職；又宜為共皇立廟京師。」後上復下其議，羣下多順指言：「母以子貴，宜立尊號以厚孝道。」唯丞相光、大司馬喜、大司空丹以為不可。丹曰：「聖王制禮，取法於天地。尊卑者，所以正天地之位，不可亂也。今定陶共皇太后、共皇后以『定陶共』為號者，母從子，妻從夫之義也。欲立官置吏，車服與太皇太后並，非所以明『尊無二上』之義也。定陶共皇號諡已前定，義不得復改。禮：『父為士，子為天子，祭以天子，其尸服以士服』，子無爵父之義，尊父母也。為人後者為之子，故為所後服斬衰三年，而降其父母期，明尊本祖而重正統也。孝成皇帝聖恩深遠，故為共王立後，奉承祭祀，令共皇長為一國太祖，萬世不毀，恩義已備。陛下旣繼體先帝，持重大宗，承宗廟、天地、社稷之祀，義不可復奉定陶共皇，祭入其廟。今欲立廟於京師，而使臣下祭之，是無主也。又，親盡當毀，空去一國太祖不墮之祀而就無主當毀不正之禮，非所以尊厚共皇也！」丹由是浸不合上意。

會有上書言：「古者以龜、貝為貨，今以錢易之，民以故貧，宜可改幣。」上以問丹，丹對言可改。章下有司議，皆以為行錢以來久，難卒變易。丹老人，忘其前語，復從公卿議。又丹使吏書奏，吏私寫其草。丁、傅子弟聞之，使人上書告「丹上封事，行道人徧持其書。」上以問將軍、中朝臣，皆對曰：「忠臣不顯諫。大臣奏事，不宜漏泄，宜下廷尉治。」事下廷尉，劾丹大不敬，事未決，給事中、博士申咸、炔欽上書言：「丹經行無比，自近世大臣能若丹者少。發憤懣，奏封事，不及深思遠慮，使主簿書，漏泄之過不在丹，以此貶黜，恐不厭衆心。」上貶咸、欽秩各二等；遂策免丹曰：「朕惟君位尊任重，懷諼迷國，進退違命，反覆異言，甚為君恥之！以君嘗託傅位，未忍考于理，其上大司空、高樂侯印綬，罷歸！」

尚書令唐林上疏曰：「竊見免大司空丹策書，泰深痛切。君子作文，為賢者諱。丹，經為世儒宗，德為國黃耇，親傅聖躬，位在三公；所坐者微，海內未見其大過。事旣以往，免爵太重；京師識者咸以為宜復丹爵邑，使奉朝請。唯陛下裁覽衆心，有以尉復師傅之臣！」上從林言，下詔，賜丹爵關內侯。

上用杜業之言，召見朱博，起家復為光祿大夫；遷京兆尹。冬，十月，壬午，以博為大司空。

*   中山王箕子，幼有眚病，祖母馮太后自養視，數禱祠解。上遣中郎謁者張由將醫治之。由素有狂易病，病發，怒去，西歸長安。尚書簿責由擅去狀，由恐，因誣言中山太后祝詛上及傅太后。傅太后與馮太后並事元帝，追怨之，因是遣御史丁玄按驗；數十日，無所得。更使中謁者令史立治之；立受傅太后指，冀得封侯，治馮太后女弟習及弟婦君之，死者數十人，誣奏云：「祝詛，謀殺上，立中山王。」責問馮太后，無服辭。立曰：「熊之上殿何其勇，今何怯也！」太后還謂左右：「此乃中語，吏何用知之？欲陷我效也！」乃飲藥自殺。宜鄉侯參、君之、習及夫子當相坐者，或自殺，或伏法，凡死者十七人。衆莫不憐之。

司隸孫寶奏請覆治馮氏獄，傅太后大怒曰：「帝置司隸，主使察我！馮氏反事明白，故欲擿抉以揚我惡，我當坐之！」上乃順指，下寶獄。尚書僕射唐林爭之，上以林朋黨比周，左遷敦煌魚澤障候。大司馬傅喜、光祿大夫龔勝固爭，上為言太后，出寶，復官。張由以先告，賜爵關內侯；史立遷中太僕。

* * *

