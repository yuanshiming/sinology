

##### 資治通鑑

`卷三十五　【漢紀二十七】`

* * *

起屠維協洽（己未），盡玄黓閹茂（壬戌），凡四年。

###### 孝哀皇帝元壽元年（己未、前二年）

*
春，正月，辛丑朔，詔將軍、中二千石舉明習兵法者各一人，因就拜孔鄉侯傅晏為大司馬、衞將軍，陽安侯丁明為大司馬、票騎將軍。

*   是日，日有食之。上詔公卿大夫悉心陳過失；又令舉賢良方正能直言者各一人。大赦天下。

丞相嘉奏封事曰：「孝元皇帝奉承大業，溫恭少欲，都內錢四十萬萬。嘗幸上林，後宮馮貴人從臨獸圈，猛獸驚出，貴人前當之，元帝嘉美其義，賜錢五萬。掖庭見親，有加賞賜，屬其人勿衆謝。示平惡偏，重失人心，賞賜節約。是時外戚貲千萬者少耳，故少府、水衡見錢多也。雖遭初元、永光凶年饑饉，加以西羌之變，外奉師旅，內振貧民，終無傾危之憂，以府臧內充實也。孝成皇帝時，諫臣多言燕出之害，及女寵專愛，耽於酒色，損德傷年，其言甚切，然終不怨怒也。寵臣淳于長、張放、史育，育數貶退，家貲不滿千萬，放斥逐就國，長榜死於獄，不以私愛害公義，故雖多內譏，朝廷安平，傳業陛下。

陛下在國之時，好詩、書，上儉節，徵來，所過道上稱誦德美，此天下所以回心也。初卽位，易帷帳，去錦繡，乘輿席緣綈繒而已。共皇寢廟比當作，憂閔元元，惟用度不足，以義割恩，輒且止息，今始作治。而駙馬都尉董賢亦起官寺上林中，又為賢治大第，開門鄉北闕，引王渠灌園池，使者護作，賞賜吏卒，甚於治宗廟。賢母病，長安廚給祠具，道中過者皆飲食。為賢治器，器成，奏御乃行，或物好，特賜其工；自貢獻宗廟、三宮，猶不至此。賢家有賓婚及見親，諸官並共，賜及倉頭、奴婢人十萬錢。使者護視、發取市物，百賈震動，道路讙譁，羣臣惶惑。詔書罷苑，而以賜賢二千餘頃，均田之制從此墮壞。奢僭放縱，變亂陰陽，災異衆多，百姓訛言，持籌相驚，天惑其意，不能自止。陛下素仁智慎事，今而有此大譏。

孔子曰：『危而不持，顛而不扶，則將安用彼相矣！』臣嘉幸得備位，竊內悲傷不能通愚忠之信；身死有益於國，不敢自惜。唯陛下慎己之所獨鄉，察衆人之所共疑！往者鄧通、韓嫣，驕貴失度，逸豫無厭，小人不勝情欲，卒陷罪辜，亂國亡軀，不終其祿，所謂『愛之適足以害之』者也！宜深覽前世，以節賢寵，全安其命。」上由是於嘉浸不說。

前涼州刺史杜鄴以方正對策曰：「臣聞陽尊陰卑，天之道也。是以男雖賤，各為其家陽；女雖貴，猶為其國陰。故禮明三從之義，雖有文母之德，必繫於子。昔鄭伯隨姜氏之欲，終有叔段篡國之禍；周襄王內迫惠后之難，而遭居鄭之危。漢興，呂太后權私親屬，幾危社稷。竊見陛下約儉正身，欲與天下更始，然嘉瑞未應，而日食、地震。案春秋災異，以指象為言語。日食，明陽為陰所臨。坤以法地，為土，為母，以安靜為德；震，不陰之效也。占象甚明，臣敢不直言其事！昔曾子問從令之義，孔子曰：『是何言與！』善閔子騫守禮不苟從親，所行無非理者，故無可間也。今諸外家昆弟，無賢不肖，並侍帷幄，布在列位，或典兵衞，或將軍屯，寵意幷於一家，積貴之勢，世所希見、所希聞也。至乃並置大司馬、將軍之官，皇甫雖盛，三桓雖隆，魯為作三軍，無以甚此！當拜之日，晻然日食。不在前後，臨事而發者，明陛下謙遜無專，承指非一，所言輒聽，所欲輒隨，有罪惡者不坐辜罰，無功能者畢受官爵，流漸積猥，過在於是，欲令昭昭以覺聖朝。昔詩人所刺，春秋所譏，指象如此，殆不在他。由後視前，忿邑非之；逮身所行，不自鏡見，則以為可，計之過者。願陛下加致精誠，思承始初，事稽諸古，以厭下心，則黎庶羣生無不說喜，上帝百神收還威怒，禎祥福祿，何嫌不報！」

上又徵孔光詣公車，問以日食事，拜為光祿大夫，秩中二千石，給事中，位次丞相。

初，王莽旣就國，杜門自守。其中子獲殺奴，莽切責獲，令自殺。在國三歲，吏民上書冤訟莽者百數。至是，賢良周護、宋崇等對策，復深訟莽功德；上於是徵莽及平阿侯仁還京師，侍太后。

*   董賢因日食之變以沮傅晏、息夫躬之策，辛卯，上收晏印綬，罷就第。
*
丁巳，皇太太后傅氏崩，合葬渭陵，稱孝元傅皇后。

*   丞相、御史奏息夫躬、孫寵等罪過，上乃免躬、寵官，遣就國；又罷侍中、諸曹、黃門郎數十人。

鮑宣上書曰：「陛下父事天，母事地，子養黎民；卽位以來，父虧明，母震動，子訛言相驚恐。今日食於三始，誠可畏懼。小民正朔日尚恐毀敗器物，何況於日虧乎！陛下深內自責，避正殿，舉直言，求過失，罷退外親及旁仄素餐之人，徵拜孔光為光祿大夫，發覺孫寵、息夫躬過惡，免官遣就國，衆庶歙然，莫不說喜。天人同心，人心說則天意解矣。乃二月丙戌，白虹干日，連陰不雨，此天下憂結未解，民有怨望未塞者也。侍中、駙馬都尉董賢，本無葭莩之親，但以令色、諛言自進，賞賜無度，竭盡府臧，幷合三第，尚以為小，復壞暴室。賢父、子坐使天子使者，將作治第，行夜吏卒皆得賞賜，上冢有會，輒太官為供。海內貢獻，當養一君，今反盡之賢家，豈天意與民意邪！天不可久負，厚之如此，反所以害之也！誠欲哀賢，宜為謝過天地，解讎海內，免遣就國，收乘輿器物還之縣官，可以父子終其性命；不者，海內之所仇，未有得久安者也。孫寵、息夫躬不宜居國，可皆免，以視天下。復徵何武、師丹、彭宣、傅喜，曠然使民易視，以應天心，建立大政，興太平之端。」上感大異，納宣言，徵何武、彭宣；拜鮑宣為司隸。

*   上託傅太后遺詔，令太皇太后下丞相、御史，益封董賢二千戶，賜孔鄉侯、汝昌侯、陽新侯國。王嘉封還詔書，因奏封事諫曰：「臣聞爵祿、土地，天之有也。書云：『天命有德，五服五章哉！』王者代天爵人，尤宜慎之。裂地而封，不得其宜，則衆庶不服，感動陰陽，其害疾自深。今聖體久不平，此臣嘉所內懼也。高安侯賢，佞幸之臣，陛下傾爵位以貴之，單貨財以富之，損至尊以寵之，主威已黜，府臧已竭，唯恐不足。財皆民力所為，孝文欲起露臺，重百金之費，克己不作。今賢散公賦以施私惠，一家至受千金，往古以來，貴臣未嘗有此，流聞四方，皆同怨之。里諺曰：『千人所指，無病而死。』臣常為之寒心。今太皇太后以永信太后遺詔詔丞相、御史，益賢戶，賜三侯國，臣嘉竊惑。山崩、地動、日食於三朝，皆陰侵陽之戒也。前賢已再封，晏、商再易邑，業緣私橫求，恩已過厚，求索自恣，不知厭足，甚傷尊尊之義，不可以示天下，為害痛矣！臣驕侵罔，陰陽失節，氣感相動，害及身體。陛下寢疾久不平，繼嗣未立，宜思正萬事，順天人之心，以求福祐，乃何輕身肆意，不念高祖之勤苦，垂立制度，欲傳之於無窮哉！臣謹封上詔書，不敢露見；非愛死而不自法，恐天下聞之，故不敢自劾。」

初，廷尉梁相治東平王雲獄時，冬月未盡二旬，而相心疑雲冤獄，有飾辭，奏欲傳之長安，更下公卿覆治。尚書令鞫譚、僕射宗伯鳳以為可許。天子以為相等皆見上體不平，外內顧望，操持兩心，幸雲踰冬，無討賊疾惡主讎之意，免相等皆為庶人。後數月，大赦，嘉薦「相等皆有材行，聖王有計功除過，臣竊為朝廷惜此三人。」書奏，上不能平。後二十餘日，嘉封還益董賢戶事，上乃發怒，召嘉詣尚書，責問以「相等前坐不忠，罪惡著聞，君時輒已自劾；今又稱譽，云『為朝廷惜之』，何也？」嘉免冠謝罪。

事下將軍朝者，光祿大夫孔光等劾「嘉迷國罔上，不道，請謁者召嘉詣廷尉詔獄。」議郎龔等以為「嘉言事前後相違，宜奪爵土，免為庶人。」永信少府猛等以為「嘉罪名雖應法，大臣括髮關械，裸躬就笞，非所以重國，褒宗廟也。」上不聽，詔「假謁者節，召丞相詣廷尉詔獄。」

使者旣到，府掾、史涕泣，共和藥進嘉，嘉不肯服。主簿曰：「將相不對理陳冤，相踵以為故事，君侯宜引決！」使者危坐府門上，主簿復前進藥。嘉引藥柸以擊地，謂官屬曰：「丞相幸得備位三公，奉職負國，當伏刑都市，以示萬衆。丞相豈兒女子邪！何謂咀藥而死！」嘉遂裝，出見使者，再拜受詔；乘吏小車，去蓋，不冠，隨使者詣廷尉。廷尉收嘉丞相、新甫侯印綬，縛嘉載致都船詔獄。上聞嘉生自詣吏，大怒，使將軍以下與五二千石雜治。吏詰問嘉，嘉對曰：「案事者思得實。竊見相等前治東平王獄，不以雲為不當死，欲關公卿，示重慎，誠不見其外內顧望，阿附為雲驗，復幸得蒙大赦。相等皆良善吏，臣竊為國惜賢，不私此三人。」獄吏曰：「苟如此，則君何以為罪，猶當有以負國，不空入獄矣？」吏稍侵辱嘉，嘉喟然仰天歎曰：「幸得充備宰相，不能進賢、退不肖，以是負國，死有餘責。」吏問賢、不肖主名。嘉曰：「賢故丞相孔光、故大司空何武，不能進；惡高安侯董賢父子，亂朝，而不能退。罪當死，死無所恨！」嘉繫獄二十餘日，不食，歐血而死。

已而上覽其對，思嘉言，會御史大夫賈延免，夏，五月，乙卯，以孔光為御史大夫。秋，七月，丙午，以光為丞相，復故國博山侯；又以氾鄉侯何武為御史大夫。上乃知孔光前免非其罪，以過近臣毀短光者，曰：「傅嘉前為侍中，毀譖仁賢，誣愬大臣，令俊艾者久失其位，其免嘉為庶人，歸故郡。」

*   八月，何武徙為前將軍。辛卯，光祿大夫彭宣為御史大夫。
*   司隸鮑宣坐摧辱宰相，拒閉使者，無人臣禮，減死髡鉗。
*
大司馬丁明素重王嘉，以其死而憐之；九月，乙卯，冊免明，使就第。

*
冬，十一月，壬午，以故定陶太傅、光祿大夫韋賞為大司馬、車騎將軍。己丑，賞卒。

*   十二月，庚子，以侍中、駙馬都尉董賢為大司馬、衞將軍，冊曰：「建爾于公，以為漢輔！往悉爾心，匡正庶事，允執其中！」是時賢年二十二，雖為三公，常給事中，領尚書事，百官因賢奏事。以父衞尉恭不宜在卿位，徙為光祿大夫、秩中二千石；弟寬信代賢為駙馬都尉。董氏親屬皆侍中、諸曹、奉朝請，寵在丁、傅之右矣。

初，丞相孔光為御史大夫，賢父恭為御史，事光；及賢為大司馬，與光並為三公。上故令賢私過光。光雅恭謹，知上欲尊寵賢。及聞賢當來也，光警戒衣冠出門待，望見賢車乃卻入，賢至中門，光入閤，旣下車，乃出，拜謁、送迎甚謹，不敢以賓客鈞敵之禮。上聞之，喜，立拜光兩兄子為諫大夫、常侍。賢由是權與人主侔矣。

是時，成帝外家王氏衰廢，唯平阿侯譚子去疾為侍中，弟閎為中常侍。閎妻父中郎將蕭咸，前將軍望之子也，賢父恭慕之，欲為子寬信求咸女為婦，使閎言之。咸惶恐不敢當，私謂閎曰：「董公為大司馬，冊文言『允執其中』，此乃堯禪舜之文，非三公故事，長者見者莫不心懼。此豈家人子所能堪邪！」閎性有知略，聞咸言，亦悟；乃還報恭，深達咸自謙薄之意。恭歎曰：「我家何用負天下，而為人所畏如是！」意不說。後上置酒麒麟殿，賢父子、親屬宴飲，侍中、中常侍皆在側，上有酒所，從容視賢，笑曰：「吾欲法堯禪舜，何如？」王閎進曰：「天下乃高皇帝天下，非陛下有也！陛下承宗廟，當傳子孫於亡窮，統業至重，天子亡戲言！」上默然不說，左右皆恐。於是遣閎出歸郎署。

久之，太皇太后為閎謝，復召閎還。閎遂上書諫曰：「臣聞王者立三公，法三光，居之者當得賢人。易曰：『鼎折足，覆公餗，』喻三公非其人也。昔孝文皇帝幸鄧通，不過中大夫；武皇帝幸韓嫣，賞賜而已，皆不在大位。今大司馬、衞將軍董賢，無功於漢朝，又無肺腑之連，復無名迹高行以矯世，昇擢數年，列備鼎足，典衞禁兵，無功封爵，父子、兄弟橫蒙拔擢，賞賜空竭帑藏，萬民諠譁，偶言道路，誠不當天心也！昔褒神蚖變化為人，實生褒姒，亂周國，恐陛下有過失之譏，賢有小人不知進退之禍，非所以垂法後世也！」上雖不從閎言，多其年少志強，亦不罪也。

###### 哀帝元壽二年（庚申、前一年）

*
春，正月，匈奴單于及烏孫大昆彌伊秩靡皆來朝，漢以為榮。是時西域凡五十國，自譯長至將、相、侯、王皆佩漢印綬，凡三百七十六人；而康居、大月氏、安息、罽賓、烏弋之屬，皆以絕遠，不在數中，其來貢獻，則相與報，不督錄總領也。自黃龍以來，單于每入朝，其賞賜錦繡、繒絮輒加厚於前，以慰接之。單于宴見，羣臣在前，單于怪董賢年少，以問譯。上令譯報曰：「大司馬年少，以大賢居位。」單于乃起，拜賀漢得賢臣。是時上以太歲厭勝所在，舍單于上林苑蒲陶宮，告之以加敬於單于；單于知之，不悅。

*
夏，四月，壬辰晦，日有食之。

*
五月，甲子，正三公官分職。大司馬、衞將軍董賢為大司馬；丞相孔光為大司徒；彭宣為大司空，封長平侯。

*   六月，戊午，帝崩于未央宮。

帝睹孝成之世祿去王室，及卽位，屢誅大臣，欲強主威以則武、宣。然而寵信讒諂，憎疾忠直，漢業由是遂衰。

太皇太后聞帝崩，卽日駕之未央宮，收取璽綬。太后召大司馬賢，引見東箱，問以喪事調度；賢內憂，不能對，免冠謝。太后曰：「新都侯莽，前以大司馬奉送先帝大行，曉習故事，吾令莽佐君。」賢頓首：「幸甚！」太后遣使者馳召莽，詔尚書，諸發兵符節、百官奏事、中黃門、期門兵皆屬莽。莽以太后指，使尚書劾賢，帝病不親醫藥，禁止賢不得入宮殿司馬中；賢不知所為，詣闕免冠徒跣謝。己未，莽使謁者以太后詔卽闕下冊賢曰：「賢年少，未更事理，為大司馬，不合衆心，其收大司馬印綬，罷歸第！」卽日，賢與妻皆自殺；家惶恐，夜葬。莽疑其詐死；有司奏請發賢棺，至獄診視，因埋獄中。太皇太后詔「公卿舉可大司馬者」。莽故大司馬，辭位避丁、傅，衆庶稱以為賢，又太皇太后近親，自大司徒孔光以下，舉朝皆舉莽。獨前將軍何武、左將軍公孫祿二人相與謀，以為「往時惠、昭之世，外戚呂、霍、上官持權，幾危社稷；今孝成、孝哀比世無嗣，方當選立近親幼主，不宜令外戚大臣持權；親疏相錯，為國計便。」於是武舉公孫祿可大司馬，而祿亦舉武。庚申，太皇太后自用莽為大司馬、領尚書事。

太皇太后與莽議立嗣。安陽侯王舜，莽之從弟，其人修飭，太皇太后所信愛也，莽白以舜為車騎將軍。秋，七月，遣舜與大鴻臚左咸使持節迎中山王箕子以為嗣。

莽又白太皇太后，詔有司以皇太后與女弟昭儀專寵錮寢，殘滅繼嗣，貶為孝成皇后，徙居北宮；又以定陶共王太后與孔鄉侯晏同心合謀，背恩忘本，專恣不軌，徙孝哀皇后退就桂宮，傅氏、丁氏皆免官爵歸故郡，傅晏將妻子徙合浦。獨下詔褒揚傅喜曰：「高武侯喜，姿性端愨，論議忠直，雖與故定陶太后有屬，終不順指從邪，介然守節，以故斥逐就國。傳不云乎：『歲寒然後知松柏之後凋也。』其還喜長安，位特進，奉朝請。」喜雖外見褒賞，孤立憂懼；後復遣就國，以壽終。莽又貶傅太后號為定陶共王母，丁太后號曰丁姬。莽又奏董賢父子驕恣奢僭，請收沒入財物縣官，諸以賢為官者皆免；父恭、弟寬信與家屬徙合浦，母別歸故郡鉅鹿。長安中小民讙譁，鄉其第哭，幾獲盜之。縣官斥賣董氏財，凡四十三萬萬。賢所厚吏沛朱詡自劾去大司馬府，買棺衣，收賢屍葬之；莽聞之，以他罪擊殺詡。莽以大司徒孔光名儒，相三主，太后所敬，天下信之，於是盛尊事光，引光女壻甄邯為侍中、奉車都尉。諸素所不說者，莽皆傅致其罪，為請奏草，令邯持與光，以太后指風光，光素畏慎，不敢不上之；莽白太后，輒可其奏。於是劾奏何武、公孫祿互相稱舉，皆免官，武就國。又奏董宏子高昌侯武父為佞邪，奪爵。又奏南郡太守毋將隆前為冀州牧，治中山馮太后獄，冤陷無辜，關內侯張由誣告骨肉，中太僕史立、泰山太守丁玄陷人入大辟，河內太守趙昌譖害鄭崇，幸逢赦令，皆不宜處位在中土，免為庶人，徙合浦。中山之獄，本立、玄自典考之，但與隆連名奏事；莽少時慕與隆交，隆不甚附，故因事擠之。

紅陽侯立，太后親弟，雖不居位，莽以諸父內敬憚之，畏立從容言太后，令己不得肆意，復令光奏立罪惡：「前知定陵侯長犯大逆罪，為言誤朝；後白以官婢楊寄私子為皇子，衆言曰：『呂氏少帝復出，』紛紛為天下所疑，難以示來世，成襁褓之功；請遣立就國。」太后不聽。莽曰：「今漢家衰，比世無嗣，太后獨代幼主統政，誠可畏懼。力用公正先天下，尚恐不從；今以私恩逆大臣議，如此，羣下傾邪，亂從此起。宜可且遣就國，安後復徵召之。」太后不得已，遣立就國。莽之所以脅持上下，皆此類也。

於是附順莽者拔擢，忤恨者誅滅，以王舜、王邑為腹心，甄豐、甄邯主擊斷，平晏領機事，劉秀典文章，孫建為爪牙。豐子尋、秀子棻、涿郡崔發、南陽陳崇皆以材能幸於莽。莽色厲而言方，欲有所為，微見風采，黨與承其指意而顯奏之；莽稽首涕泣，固推讓，上以惑太后，下用示信於衆庶焉。

*
八月，莽復白太皇太后，廢孝成皇后、孝哀皇后為庶人，就其園。是日，皆自殺。

*   大司空彭宣以王莽專權，乃上書言：「三公鼎足承君；一足不任，則覆亂美實。臣資性淺薄，年齒老眊，數伏疾病，昏亂遺忘，願上大司空、長平侯印綬，乞骸骨歸鄉里，竢寘溝壑。」莽白太后策免宣，使就國。莽恨宣求退，故不賜黃金、安車、駟馬。宣居國數年，薨。

　　班固贊曰：薛廣德保縣車之榮，平當逡巡有恥，彭宣見險而止，異乎苟患失之者矣！

*
戊午，右將軍王崇為大司空，光祿勳東海馬宮為右將軍，左曹、中郎將甄豐為光祿勳。

*   九月，辛酉，中山王卽皇帝位，大赦天下。

平帝年九歲，太皇太后臨朝，大司馬莽秉政，百官總己以聽於莽。莽權日盛，孔光憂懼，不知所出，上書乞骸骨；莽白太后，帝幼少，宜置師傅，徙光為帝太傅，位四輔，給事中，領宿衞、供養，行內署門戶，省服御食物。以馬宮為大司徒，甄豐為右將軍。

*   冬，十月，壬寅，葬孝哀皇帝於義陵。

###### 孝平皇帝元始元年（辛酉、一年）

*   春，正月，王莽風益州，令塞外蠻夷自稱越裳氏重譯獻白雉一、黑雉二。莽白太后下詔，以白雉薦宗廟。於是羣臣盛陳莽功德，「致周成白雉之瑞；周公及身在而託號於周，莽宜賜號曰安漢公，益戶疇爵邑。」太后詔尚書具其事。莽上書言：「臣與孔光、王舜、甄豐、甄邯共定策；今願獨條光等功賞，寢置臣莽，勿隨輩列。」甄邯白太后下詔曰：「『無偏無黨，王道蕩蕩。』君有安宗廟之功，不可以骨肉故蔽隱不揚，君其勿辭！」莽復上書固讓數四，稱疾不起；左右白太后，「宜勿奪莽意，但條孔光等，」莽乃肯起。

二月，丙辰，太后下詔；「以太傅、博山侯光為太師，車騎將軍、安陽侯舜為太保，皆益封萬戶；左將軍、光祿勳豐為少傅，封廣陽侯；皆授四輔之職。侍中、奉車都尉邯封承陽侯。」四人旣受賞，莽尚未起。羣臣復上言：「莽雖克讓，朝所宜章，以時加賞，明重元功，無使百僚元元失望！」太后乃下詔：「以大司馬、新都侯莽為太傅，幹四輔之事，號曰安漢公，益封二萬八千戶。」於是莽為惶恐，不得已而起，受太傅、安漢公號，讓還益封事，云：「願須百姓家給，然後加賞。」羣臣復爭，太后詔曰：「公自期百姓家給，是以聽之，其令公奉賜皆倍故。百姓家給人足，大司徒、大司空以聞。」莽復讓不受，而建言褒賞宗室羣臣，立故東平王雲太子開明為王；又以故東平思王孫成都為中山王，奉孝王後；封宣帝耳孫信等三十六人皆為列侯；太僕王惲等二十五人皆賜爵關內侯。又令諸侯王公、列侯、關內侯無子而有孫若同產子者，皆得以為嗣；宗室屬未盡而以罪絕者，復其屬；天下吏比二千石以上年老致仕者，參分故祿，以一與之，終其身。下及庶民鰥寡，恩澤之政，無所不施。

莽旣媚說吏民，又欲專斷；知太后老，厭政，乃風公卿奏言：「往者吏以功次遷至二千石，州部所舉茂材異等吏，率多不稱，宜皆見安漢公。又，太后春秋高，不宜親省小事。」令太后下詔曰：「自今以來，唯封爵乃以聞，他事安漢公、四輔平決。州牧、二千石及茂材吏初除奏事者，輒引入，至近署對安漢公，考故官，問新職，以知其稱否。」於是莽人人延問，密致恩意，厚加贈送，其不合指，顯奏免之，權與人主侔矣。

*
置羲和官，秩二千石。

*
夏，五月，丁巳朔，日有食之。大赦天下。公卿以下舉敦厚能直言者各一人。

*   王莽恐帝外家衞氏奪其權，白太后：「前哀帝立，背恩義，自貴外家丁、傅，撓亂國家，幾危社稷。今帝以幼年復奉大宗為成帝後，宜明一統之義，以戒前事，為後代法。」六月，遣甄豐奉璽綬，卽拜帝母衞姬為中山孝王后。賜帝舅衞寶、寶弟玄爵關內侯。賜帝女弟三人號曰君，皆留中山，不得至京師。

扶風功曹申屠剛以直言對策曰：「臣聞成王幼少，周公攝政，聽言下賢，均權布寵，動順天地，舉措不失；然近則召公不說，遠則四國流言。今聖主始免襁褓，卽位以來，至親分離，外戚杜隔，恩不得通。且漢家之制，雖任英賢，猶援姻戚，親疏相錯，杜塞間隙，誠所以安宗廟，重社稷也。宜亟遣使者徵中山太后，置之別宮，令時朝見，又召馮、衞二族，裁與宂職，使得執戟親奉宿衞，以抑患禍之端。上安社稷，下全保傅。」莽令太后下詔曰：「剛所言僻經妄說，違背大義！」罷歸田里。

*
丙午，封魯頃公之八世孫公子寬為褒魯侯，奉周公祀；封褒成君孔霸曾孫均為褒成侯，奉孔子祀。

*
詔：「天下女徒已論，歸家，出雇山錢，月三百。復貞婦，鄉一人。大司農部丞十三人，人部一州，勸農桑。」

*   秋，九月，赦天下徒。

###### 平帝元始二年（壬戌、二年）

*
春，黃支國獻犀牛。黃支在南海中，去京師三萬里。王莽欲耀威德，故厚遺其王，令遣使貢獻。

*
越巂郡上黃龍游江中。太師光、大司徒宮等咸稱「莽功德比周公，宜告祠宗廟。」大司農孫寶曰：「周公上聖，召公大賢，尚猶有不相說，著於經典，兩不相損。今風雨未時，百姓不足，每有一事，羣臣同聲，得無非其美者？」時大臣皆失色。甄邯卽時承制罷議者。會寶遣吏迎母，母道病，留弟家，獨遣妻子。司直陳崇劾奏寶，事下三公卽訊。寶對曰：「年七十，誖眊，恩衰共養，營妻子，如章。」寶坐免，終於家。

*   帝更名衎。
*       三月，癸酉，大司空王崇謝病免，以避王莽。
*
夏，四月，丁酉，左將軍甄豐為大司空，右將軍孫建為左將軍，光祿勳甄邯為右將軍。

*
立代孝王玄孫之子如意為廣宗王，江都易王孫盱台侯宮為廣川王，廣川惠王曾孫倫為廣德王。紹封漢興以來大功臣之後周共等皆為列侯及關內侯，凡百一十七人。

*
郡國大旱，蝗，青州尤甚，民流亡。王莽白太后：宜衣繒練，頗損膳，以示天下。莽因上書願出錢百萬，獻田三十頃，付大司農助給貧民。於是公卿皆慕效焉，凡獻田宅者二百三十人，以口賦貧民。又起五里於長安城中，宅二百區，以居貧民。莽帥羣臣奏太后，言：「幸賴陛下德澤，間者風雨時，甘露降，神芝生，蓂莢、朱草、嘉禾，休徵同時並至。願陛下遵帝王之常服，復太官之法膳，使臣子各得盡驩心，備共養！」莽又令太后下詔，不許。每有水旱，莽輒素食，左右以白太后。太后遣使者詔莽曰：「聞公菜食，憂民深矣。今秋幸孰，公以時食肉，愛身為國！」

*
六月，隕石于鉅鹿二。

*
光祿大夫楚國龔勝、太中大夫琅邪邴漢以王莽專政，皆乞骸骨。莽令太后策詔之曰：「朕愍以官職之事煩大夫，大夫其脩身守道，以終高年。」皆加優禮而遣之。

*
梅福知王莽必篡漢祚，一朝棄妻子去，不知所之。其後，人有見福於會稽者，變姓名為吳市門卒云。

*
秋，九月，戊申晦，日有食之，赦天下徒。

*
遣執金吾候陳茂諭說江湖賊成重等二百餘人皆自出，送家在所收事。重徙雲陽，賜公田宅。

*
王莽欲悅太后以威德至盛，異於前，乃風單于令遣王昭君女須卜居次云入侍太后，所以賞賜之甚厚。

*
車師後王國有新道通玉門關，往來差近，戊己校尉徐普欲開之。車師後王姑句以當道供給使者，心不便也。普欲分明其界，然後奏之，召姑句使證之；不肯，繫之。其妻股紫陬謂姑句曰：「前車師前王為都護司馬所殺，今久繫必死，不如降匈奴！」卽馳突出高昌壁，入匈奴。又去胡來王唐兜與赤水羌數相寇，不勝，告急都護，都護但欽不以時救助。唐兜困急，怨欽，東守玉門關；玉門關不內，卽將妻子、人民千餘人亡降匈奴；單于受置左谷蠡地，遣使上書言狀曰：「臣謹已受。」詔遣中郎將韓隆等使匈奴，責讓單于；單于叩頭謝罪，執二虜還付使者。詔使中郎將王萌待於西域惡都奴界上。單于遣使送，因請其罪；使者以聞。莽不聽，詔會西域諸國王，陳軍斬姑句、唐兜以示之。乃造設四條，中國人亡入匈奴者，烏孫亡降匈奴者，西域諸國佩中國印綬降匈奴者，烏桓降匈奴者，皆不得受。遣中郎將王駿、王昌、副校尉甄阜、王尋使匈奴，班四條與單于，雜函封，付單于，令奉行；因收故宣帝所為約束封函還。時莽奏令中國不得有二名，因使使者以風單于，宜上書慕化，為一名，漢必加厚賞。單于從之，上書言：「幸得備藩臣，竊樂太平聖制。臣故名囊知牙斯，今謹更名曰知。」莽大說，白太后，遣使者答諭，厚賞賜焉。

*   莽欲以女配帝為皇后以固其權，奏言：「皇帝卽位三年，長秋宮未建，掖廷媵未充。乃者國家之難，本從無嗣，配取不正，請考論五經，定取后禮，正十二女之義，以廣繼嗣，博采二王後及周公、孔子世、列侯在長安者適子女。」事下有司，上衆女名，王氏女多在選中者，莽恐其與己女爭，卽上言：「身無德，子材下，不宜與衆女並采。」太后以為至誠，乃下詔曰：「王氏女，朕之外家，其勿采。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「安漢公盛勳堂堂若此，今當立后，獨柰何廢公女，天下安所歸命！願得公女為天下母！」莽遣長史以下分部曉止公卿及諸生，而上書者愈甚。太后不得已，聽公卿采莽女。莽復自白：「宜博選衆女。」公卿爭曰：「不宜采諸女以貳正統。」莽乃白：「願見女。」

* * *

