

##### 資治通鑑

`卷九十八　【晉紀二十】`

* * *

起著雍涒灘（戊申），盡上章閹茂（庚戌），凡三年。

###### 孝宗穆皇帝永和四年（戊申、三四八年）

*
夏，四月，林邑寇九真，`既再破日南，故進寇九真。九真郡，唐愛州。`殺士民什八九。

*   趙秦公韜有寵於趙王虎，欲立之，以太子宣長，`長，知兩翻。`猶豫未決。宣嘗忤旨，`忤，五故翻。`虎怒曰：「悔不立韜也！」韜由是益驕，造堂於太尉府，號曰宣光殿，梁長九丈。`長，直亮翻。`宣見之，大怒，斬匠，截梁而去；`以犯其名也。`韜怒，增之至十丈。宣聞之，謂所幸楊杯、`章：十二行本「杯」作「柸」；下同；乙十一行本同；孔本同。`牟成、趙生曰：「凶豎傲愎乃敢爾！`愎，弼力翻。`汝能殺之，吾入西宮，`虎居西宮。`當盡以韜之國邑分封汝等。韜死，主上必臨喪，吾因行大事，蔑不濟矣。」`左傳：潘崇謂楚商臣曰：「能行大事乎﹖」杜預注曰：大事，謂弒君。`杯等許諾。

秋，八月，韜夜與僚屬宴於東明觀，`水經注：石氏立東明觀於鄴東城上。`因宿於佛精舍。`佛精舍，佛寺也。僧徒專精修行之地，故謂之精舍。事物紀原曰：漢明帝於東都門外立精舍，以處攝摩騰、竺法蘭。`宣使楊杯等緣獼猴梯而入，`梯小而長，人如獼猴攀緣而上，故曰獼猴梯。`殺韜，置其刀箭而去。旦日，宣奏之，虎哀驚氣絕，久之方蘇。將出臨其喪，司空李農諫曰：「害秦公者未知何人，賊在京師，鑾輿不宜輕出。」虎乃止，嚴兵發哀於太武殿。宣往臨韜喪，不哭，直言「呵呵」，`呵，虎何翻。呵呵，笑聲。`使舉衾觀尸，大笑而去。`大被曰衾。`收大將軍記室參軍鄭靖、尹武等，將委之以罪。

虎疑宣殺韜，欲召之，恐其不入，乃詐言其母杜后哀過危惙；`惙，陟劣翻；類篇丑例翻，困劣也；言其氣息惙然，慬相屬也。`宣不謂見疑，入朝中宮，`朝，直遙翻。`因留之。建興人史科知其謀，告之；`魏土地記曰：建興郡治陽阿縣；陽阿縣，漢屬上黨郡。魏收志曰：慕容永分上黨置建興郡。則其地非石趙所置建興郡也。水經注曰：田融言趙立建興郡於廣州城內，斯其是矣。`虎使收楊杯、牟成，皆亡去；獲趙生，詰之，具服。`詰，去吉翻。`虎悲怒彌甚，囚宣於席庫，`席庫，藏席之所。`以鐵環穿其頷而鏁之，取殺韜刀箭舐其血，哀號震動宮殿。`鏁，蘇果翻。舐，直氏翻。號，戶高翻。`佛圖澄曰：「宣、韜皆陛下之子，今為韜殺宣，`為，于偽翻。`是重禍也。陛下若加慈恕，福祚猶長；若必誅之，宣當為彗星下掃鄴宮。」`彗，祥歲翻，又旋芮翻，又徐醉翻。`虎不從。積柴於鄴北，樹標其上，標末置鹿盧，`鹿盧即樚轤。`穿之以繩，倚梯柴積，送宣其下，使韜所幸宦者郝稚、劉霸拔其髮，抽其舌，牽之登梯；郝稚以繩貫其頷，鹿盧絞上。`上，時掌翻。`劉霸斷其手足，`斷，丁管翻。`斫眼潰腸，如韜之傷。四面縱火，煙炎際天，`炎，讀曰焰。`虎從昭儀已下數千人登中臺以觀之。`中臺者，三臺之中臺，即銅爵臺也。`火滅，取灰分置諸門交道中。`交道，午道也；一縱一橫為午道。`殺其妻子九人。宣少子纔數歲，`少，詩照翻。`虎素愛之，抱之而泣，欲赦之，其大臣不聽，就抱中取而殺之；兒挽虎衣大叫，至於絕帶，虎因此發病。又廢其后杜氏為庶人，誅其四率已下三百人，宦者五十人，皆車裂節解，棄之漳水。`東宮有左、右、前、後四率。率，所律翻。支解者，解其四支；節解者，凡骨節節節解之也。`洿其東宮以養豬牛。`洿，汪乎翻。`東官衞士十餘萬人皆謫戍涼州。`趙未得涼州，置涼州於金城，謫使戍涼州之邊也。為下高力叛張本。`先是，`章：十二行本「是」下有「散騎常侍」四字；乙十一行本同；退齋校同；張校同，云無註本亦脫。`趙攬言於虎曰：「宮中將有變，宜備之。」及宣殺韜，虎疑其知而不告，亦誅之。`史言趙攬談天於猜暴之朝以自禍。先，悉薦翻。`

*   朝廷論平蜀之功，欲以豫章郡封桓溫。尚書左丞荀蕤曰：「溫若復平河、洛，`復，扶又翻。`將何以賞之？」乃加溫征西大將軍、開府儀同三司，封臨賀郡公；加譙王無忌前將軍；袁喬龍驤將軍，`驤，思將翻。`封湘西伯。蕤，崧之子也。`荀崧，荀藩之弟，永嘉之禍，相與建行臺於密；建興之初，又嘗鎮宛。`
*   溫既滅蜀，威名大振，朝廷憚之。會稽王昱以揚州刺史殷浩有盛名，朝野推服，引為心膂，與參綜朝權，欲以抗溫；由是與溫寖相疑貳。`為溫廢浩、脅制朝廷張本。朝，直遙翻。會，工外翻。`

浩以征北長史荀羨、前江州刺史王羲之，夙有令名，擢羨為吳國內史，`江左郡國，以吳為甲。`羲之為護軍將軍，以為羽翼。羨，蕤之弟；羲之，導之從子也。`從，才用翻。`羲之以為內外協和，然後國家可安，勸浩不宜與溫搆隙，`章：十二行本「浩」下有「及羨」二字；乙十一行本同；張校同，云無註本亦脫。`浩不從。

*
燕王皝有疾，召世子儁屬之曰：`屬，之欲翻。`「今中原未平，方資賢傑以經世務。恪智勇兼濟，才堪任重，汝其委之，以成吾志！」又曰：「陽士秋士行高潔，`陽騖，字士秋。行，下孟翻。`忠幹貞固，可託大事，汝善待之！」九月，丙申，薨。`年五十二。`

*
趙王虎議立太子，太尉張舉曰：「燕公斌有武略，`斌，音彬。`彭城公遵有文德，惟陛下所擇。」虎曰：「卿言正起吾意。」戎昭將軍張豺曰：`載記曰：虎置左右戎昭、曜武將軍，位在左右衞上。`「燕公母賤，又嘗有過；`謂欲殺張賀度也，事見九十六卷成帝咸康六年。`彭城公母前以太子事廢，`遵與邃同母。鄭氏廢見九十五卷咸康三年。`今立之，臣恐不能無微恨，陛下宜審思之！」初，虎之拔上邽也，`見九十四卷成帝咸和四年。`張豺獲前趙主曜幼女安定公主，有殊色，納於虎，虎嬖之，`嬖，卑義翻，又博計翻。`生齊公世。豺以虎老病，欲立世為嗣，冀劉氏為太后，己得輔政，乃說虎曰：`說，輸芮翻。`「陛下再立太子，其母皆出於倡賤，`倡，音昌。`故禍亂相尋；今宜擇母貴子孝者立之。」虎曰：「卿勿言，吾知太子處矣。」虎再與羣臣議於東堂。虎曰：「吾欲以純灰三斛自滌其腸，何為專生惡子，年踰二十輒欲殺父！今世方十歲，比其二十，`比，必寐翻。`吾已老矣。」乃與張舉、李農定議，令公卿上書請立世為太子。大司農曹莫不肯署名，虎使張豺問其故，莫頓首曰：「天下重器，不宜立少，`少，詩照翻。`故不敢署。」虎曰：「莫，忠臣也，然未達朕意；張舉、李農知朕意矣，可令諭之。」遂立世為太子，以劉昭儀為后。`虎父子相殘，廢長立少，天將假手於冉閔以夷其種類也。`

*
冬，十一月，甲辰，葬燕文明王；`皝謚曰文明。`世子儁卽位，`儁，字宣英，皝之第二子。`赦境內；遣使詣建康告喪。`使，疏吏翻。`以弟交為左賢王，左長史陽騖為郎中令。

*   十二月，以左光祿大夫、領司徒、錄尚書事蔡謨為侍中、司徒。謨上疏固讓，謂所親曰：「我若為司徒，將為後代所哂，`哂，式忍翻。`義不敢拜也。」

###### 穆帝永和五年（己酉、三四九年）

*
春，正月，辛未朔，大赦。

*   趙王虎卽皇帝位，`虎以成帝咸康三年即天王位，今即皇帝位。`大赦，改元太寧；諸子皆進爵為王。

故東宮高力等萬餘人謫戍涼州，`石宜簡多力之士以衞東宮，號曰高力，置督將以領之。`行達雍城，`扶風雍縣城也。雍，於用翻；下同。`既不在赦例，又敕雍州剌史張茂送之，茂皆奪其馬，使之步推鹿車，`推，吐雷翻。風俗通曰：鹿車窄小，裁容一鹿。`致糧戍所。高力督定陽梁犢因衆心之怨，`定陽縣，漢屬上郡，晉省。後魏太安中置定陽郡；唐為延州臨真縣。`謀作亂東歸，衆聞之，皆踊抃大呼。`踊，跳躍也。抃，拊手也。呼，火故翻。`犢乃自稱晉征東大將軍，帥衆攻拔下辨；`辨，步莧翻。`安西將軍劉寧自安定擊之，為犢所敗。`敗，補邁翻。`高力皆多力善射，一當十餘人，雖無兵甲，掠民斧，施一丈柯，`柯，斧柄也。`攻戰若神，所向崩潰；戍卒皆隨之，攻陷郡縣，殺長吏、二千石，`長，知兩翻。`長驅而東，比至長安，`比，必寐翻。`衆已十萬。樂平王苞盡銳拒之，一戰而敗。犢遂東出潼關，進趣洛陽。`趣，七喻翻。`趙主虎以李農為大都督、行大將軍事，統衞軍將軍張賀度等步騎十萬討之，戰于新安，`新安縣，漢屬弘農郡，自晉以後屬河南郡。騎，奇寄翻；下同。`農等大敗；戰于洛陽，又敗，退壁成皋。

犢遂東掠滎陽、陳留諸郡，`武帝泰始二年，分河南置滎陽郡。`虎大懼，以燕王斌為大都督，督中外諸軍事，統冠軍大將軍姚弋仲、車騎將軍蒲洪等討之。`斌，音彬。冠，古玩翻。`弋仲將其衆八千餘人至鄴，`自灄頭至鄴。將，即亮翻。`求見虎。虎病，未之見，引入領軍省，`領軍省，領軍將軍視事之所。`賜以己所御食。弋仲怒，不食，曰：「主上召我來擊賊，當面見授方略，我豈為食來邪！`為，于偽翻；下羌為同。`且主上不見我，我何以知其存亡邪？」虎力疾見之，弋仲讓虎曰：「兒死，愁邪，何為而病？兒幼時不擇善人教之，使至於為逆；既為逆而誅之，又何愁焉！且汝久病，所立兒幼，`謂太子世也。`汝若不愈，天下必亂。當先憂此，勿憂賊也！犢等窮困思歸，相聚為盜，所過殘暴，何所能至！老羌為汝一舉了之！」`了，決也。`弋仲情狷直，人無貴賤皆汝之，虎亦不之責。`狷，吉掾翻。以石虎之猜暴而能容姚弋仲之狷直者，以其當理而切於事情也；苟徒狷直而不切當，殆難以免矣。`於坐授使持節、征西大將軍，`章：十二行本「征」上有「侍中」二字；乙十一行本同；退齋校同。`賜以鎧馬。`坐，徂臥翻。使，疏吏翻。鎧，可亥翻。`弋仲曰：「汝看老羌堪破賊否？」乃被鎧跨馬于庭中，`被，皮義翻。`因策馬南馳，不辭而出。遂與斌等擊犢於滎陽，大破之，斬犢首而還，討其餘黨；盡滅之。虎命弋仲劍履上殿，`上，時掌翻。`入朝不趨，進封西平郡公；蒲洪為車騎大將軍、`章：十二行本「車」上有「侍中」二字；乙十一行本同；退齋校同。`開府儀同三司、都督雍 ‧ 秦州諸軍事、雍州剌史，`雍，於用翻。`進封略陽郡公。

*   始平人馬勗聚兵，`杜佑曰：漢平陵，晉改為始平，有馬嵬故城。`自稱將軍，趙樂平王苞討滅之，誅三千餘家。
*     夏，四月，益州刺史周撫、龍驤將軍朱燾出范賁，`范賁亂始上卷三年。驤，始將翻。`斬之，益州平。
*
詔遣謁者陳沈如燕，`沈，持林翻。`拜慕容儁為使持節、侍中、大都督、督河北諸軍事、幽 ‧ 平二州牧、`使，疏吏翻。考異曰：儁載記云，「幽、冀、幷、平四州牧。」今從帝紀。`大將軍、大單于、燕王。`單，音蟬。`

*
桓溫遣督護滕畯帥交、廣之兵擊林邑王文於盧容，`畯，祖峻翻。盧容縣，自漢以來屬日南郡，有盧容浦，去郡二百里。帥，讀曰率。`為文所敗，`敗，補邁翻。`退屯九真。

*   乙卯，趙王虎病甚，以彭城王遵為大將軍，鎮關右；燕王斌為丞相，錄尚書事；張豺為鎮衞大將軍、領軍將軍、吏部尚書；`劉聰置十六大將軍，鎮衞其一也。石虎置鎮衞將軍，在車騎將軍上；今以張豺為鎮衞大將軍，崇其號也。領軍將軍則掌兵柄，吏部尚書則典選事，是文武二柄悉以付豺矣。`並受遺詔輔政。

劉后惡斌輔政，恐不利於太子，與張豺謀去之。`惡，烏路翻。去，羌呂翻。`斌時在襄國，遣使詐謂斌曰：「主上疾已漸愈，王須獵者，可少停也。」斌素好獵，嗜酒，`少，詩沼翻。好，呼到翻。`遂留獵，且縱酒。劉氏與豺因矯詔稱斌無忠孝之心，免官歸第，使豺弟雄帥龍騰五百人守之。`此石虎幽石宏之故智也，張豺踵而用之，非虎教之邪！石斌亦庸人耳，君父疾篤，徵之受遺輔政，就使虎疾少愈，亦當夜衣而行；乃酣酒縱獵，其無智識如此！就使得權，諸弟亦將紾其臂而奪之。張舉謂有武略，妄矣！`

乙丑，遵自幽州至鄴。敕朝堂受拜，`朝，直遙翻。`配禁兵三萬遣之，遵涕泣而去。是日，虎疾小瘳，問：「遵至末？」左右對曰：「去已久矣。」虎曰：「恨不見之！」

虎臨西閤，`太武殿之西閤也。`龍騰中郎二百餘人列拜於前，虎問：「何求？」皆曰：「聖體不安，宜令燕王入宿衞，典兵馬，」或言：「乞以為皇太子。」虎曰：「燕王不在內邪？召以來！」左右言：「王酒病，不能入。」虎曰：「促持輦迎之，當付璽綬。」亦竟無行者。`左右皆為劉后母子，故竟無行者。璽，斯氏翻。綬，音受。`尋惛眩而入。`惛，迷忘也。眩，目視亂也。`張豺使張雄矯詔殺斌。`殺斌欲以一衆心，豈知已有從臾石遵入立者。`

戊辰，劉氏復矯詔以豺為太保、都督中外諸軍，`復，扶又翻。`錄尚書事，如霍光故事。侍中徐統歎曰：「亂將作矣，吾無為預之。」仰藥而死。

己巳，虎卒，太子世卽位，尊劉氏為皇太后。劉氏臨朝稱制，`朝，直遙翻。`以張豺為丞相；豺辭不受，請以彭城王遵、義陽王鑒為左右丞相，以慰其心，劉氏從之。

豺與太尉張舉謀誅司空李農，舉素與農善，密告之；農奔廣宗，帥乞活數萬家保上白，`乞活，李惲、田徽之衆也，自永嘉以來，屯聚於上白。帥，讀曰率；下同。`劉氏使張舉統宿衞諸軍圍之。豺以張離為鎮軍大將軍，監中外諸軍事，`監，工銜翻。`以為己副。

彭城王遵至河內，聞喪；姚弋仲、蒲洪、劉寧及征虜將軍石閔、武衞將軍王鸞等討梁犢還，遇遵於李城，`續漢志，河內平睾縣有李城。史記，邯鄲李同卻秦兵，趙封其父李侯，即此城。`共說遵曰：「殿下長且賢，先帝亦有意以殿下為嗣；`謂虎欲從張舉之言也。說，輸芮翻。長，知兩翻。`正以末年惛惑，為張豺所誤。今女主臨朝，姦臣用事，上白相持未下，京師宿衞空虛，殿下若聲張豺之罪，鼓行而討之，其誰不開門倒戈而迎殿下者！」遵從之。

遵自李城舉兵，`章：十二行本「遵」上有「五月」二字；乙十一行本同；退齋校同；張校同，云無註本亦脫。`還趣鄴，`趣，七喻翻。`洛州刺史劉國帥洛陽之衆往會之。檄至鄴，張豺大懼，馳召上白之軍。丙戌，遵軍于蕩陰，`蕩，音湯。`戎卒九萬，石閔為前鋒。`章：十二行本「鋒」下有「豺將出拒之」五字；乙十一行本同；張校同；退齋校同。`耆舊、羯士皆曰：`方言曰：耆，長也；說文曰：老也；左傳注曰：強也；禮記音義曰：至也，言至老境也。羯士，石氏之種類也。`「彭城王來奔喪，吾當出迎之，不能為張豺守城也！」`為，于偽翻。`踰城而出，豺斬之，不能止。張離亦帥龍騰二千，斬關迎遵。劉氏懼，召張豺入，對之悲哭曰：「先帝梓宮未殯，而禍難至此！`難，乃旦翻。`今嗣子沖幼，託之將軍；將軍將若之何？欲加遵重位，能弭之乎？」豺惶怖不知所出，`怖，普布翻。`但云「唯唯」。`唯，于癸翻。`乃下詔，以遵為丞相，領大司馬、大都督、督中外諸軍，錄尚書事，加黃鉞、九錫。己丑，遵至安陽亭，`安陽縣，屬魏郡。此蓋安陽縣都亭也。`張豺懼而出迎，遵命執之。庚寅，遵擐甲曜兵，入自鳳陽門，升太武前殿，擗踊盡哀，`擐，音宦。擗，毗亦翻，拊心也。踊，跳也。`退如東閤。`太武殿之東閤也。`斬張豺于平樂市，`鄴都有平樂市。樂，音洛。`夷其三族。假劉氏令曰：「嗣子幼沖，先帝私恩所授，皇業至重，非所克堪；其以遵嗣位。」於是遵卽位，大赦，罷上白之圍。辛卯，封世為譙王，`載記曰：世凡立三十三日。`廢劉氏為太妃；`考異曰：晉春秋及十六國春秋鈔，皆云廢太后為昭儀。今從載記。十六國春秋及載記，又云世立三十三日。按四月己巳至五月庚寅，凡二十二日。`尋皆殺之。

李農來歸罪，使復其位。尊母鄭氏為皇太后，`鄭氏即邃母。鄭后被廢見九十五卷成帝咸康三年。`立妃張氏為皇后，故燕王斌子衍為皇太子。以義陽王鑒為侍中、太傅，沛王沖為太保，樂平公苞為大司馬，`章：十二行本「公」作「王」；乙十一行本同；張校同，云無註本亦作「公」。`汝陰王琨為大將軍，武興公閔為都督中外諸軍事、輔國大將軍。`為石閔得兵柄以夷胡羯張本。`

甲午，鄴中暴風拔樹，震電，雨雹大如盂升。`如盂及升也。雨，于具翻。`太武暉華殿災，及諸門觀閤蕩然無餘，乘輿服御，`觀，古玩翻。乘，繩證翻。`燒者太半，金石皆盡，火月餘乃滅。

時沛王沖鎮薊，`沖蓋代遵鎮薊。薊，音計。`聞遵殺世自立，謂其僚佐曰：「世受先帝之命，遵輒廢而殺之，罪莫大焉！其敕內外戒嚴，孤將親討之。」於是留寧北將軍沭堅戍幽州，`沭，食律翻，姓也。`帥衆五萬自薊南下，傳檄燕、趙，所在雲集；比至常山，`帥，讀曰率。比，必寐翻。`衆十餘萬，軍于苑鄉；遇遵赦書，沖曰：「皆吾弟也；死者不可復追，何為復相殘乎！`復，扶又翻；下同。`吾將歸矣。」`欲歸薊也。`其將陳暹曰：「彭城篡弒自尊，為罪大矣！王雖北旆，臣將南轅，俟平京師，擒彭城，然後奉迎大駕。」沖乃復進。遵馳遣王擢以書喻沖，沖弗聽。遵使武興公閔及李農等帥精卒十萬討之，戰于平棘，`平棘縣，漢屬常山郡，晉屬趙國，唐為趙州治所。`沖兵大敗；獲沖于元氏，`元氏縣，漢屬常山郡，晉屬趙國。闞駰曰：趙公子元之封邑，故曰元氏。唐元氏縣屬趙州。劉昫曰：元氏，漢常山郡所治，故城在今趙州元氏縣南。`賜死；阬其士卒三萬餘人。

武興公閔言於遵曰：「蒲洪，人傑也；今以洪鎮關中，臣恐秦、雍之地非國家之有。`雍，於用翻。`此雖先帝臨終之命，然陛下踐祚，自宜改圖。」遵從之，罷洪都督，餘如前制。洪怒，歸枋頭，遣使來降。`洪屯枋頭，見八十五卷成帝咸和八年。降，戶江翻。`

燕平狄將軍慕容霸上書於燕王儁曰：「石虎窮凶極暴，天之所棄，餘燼僅存，自相魚肉。今中國倒懸，企望仁恤，若大軍一振，勢必投戈。」北平太守孫興亦表言：「石氏大亂，宜以時進取中原。」儁以新遭大喪，弗許。`以去年皝薨也。`霸馳詣龍城，言於儁曰：「難得而易失者，時也。萬一石氏衰而復興，`易，以豉翻。復，扶又翻；下同。`或有英雄據其成資，`謂中原或有英雄乘亂而取趙，據有其已成之資也。`豈惟失此大利，亦恐更為後患。」儁曰：「鄴中雖亂，鄧恆據安樂，`以前參考，「安樂」當作「樂安」。`兵強糧足，今若伐趙，東道不可由也，當由盧龍；盧龍山徑險狹，`水經注：濡水東南徑盧龍塞。塞道自無終縣東出，渡濡水向林蘭陘，東至清陘。盧龍之險，峻阪縈折，故有九崢之名。`虜乘高斷要，`斷，丁管翻。`首尾為患，將若之何？」霸曰：「恆雖欲為石氏拒守，其將士顧家，人懷歸志，若大軍臨之，自然瓦解。臣請為殿下前驅，東出徒河，潛趣令支，出其不意，`為，于偽翻。趣，七喻翻。令，音鈴，又郎定翻。支，音祁。`
彼聞之，勢必震駭，上不過閉門自守，下不免棄城逃潰，何暇禦我哉！然則殿下可以安步而前，無復留難矣。」儁猶豫未決，以問五材將軍封奕，`燕置五材將軍，蓋取宋子罕所謂「天生五材誰能去兵」之義。`對曰：「用兵之道，敵強則用智，敵弱則用勢。是故以大吞小，猶狼之食豚也；以治易亂，猶日之消雪也。大王自上世以來，積德累仁，兵強士練。石虎極其殘暴，死未瞑目，`瞑，莫定翻。`子孫爭國，上下乖亂。中國之民，墜於塗炭，廷頸企踵以待振拔。大王若揚兵南邁，先取薊城，次指鄴都，宣燿威德，懷撫遺民，彼孰不扶老提幼以迎大王；凶黨將望旗冰碎，安能為害乎！」從事中郎黃泓曰：`泓，烏宏翻。`「今太白經天，歲集畢北，陰國受命，`章：十二行本「陰」上有「天下易主」四字；乙十一行本同；孔本同；張校同；退齋校同。`此必然之驗也，`漢書天文志：太白經天，天下革民更王。孟康注曰：謂出東入西，出西入東也。太白，陰星，出東當伏東，出西當伏西，過午為經天。晉灼曰：日，陽也；日出則星亡。晝見午上為經天。歲星所在，國不可伐，可以伐人。昴、畢間為天街，其陰陰國。歲集畢北，明陰國當受命而王。`宜速出師，以承天意。」折衝將軍慕輿根曰：「中國之民困於石氏之亂，咸思易主以救湯火之急，此千載一時，`載，子亥翻。`不可失也。自武宣王以來，`慕容廆謚武宣王。`招賢養民，務農訓兵，正俟今日。今時至不取，更復顧慮，`復，扶又翻。`豈天意未欲使海內平定邪，將大王不欲取天下也？」儁笑而從之。以慕容恪為輔國將軍，慕容評為輔弼將軍，左長史陽騖為輔義將軍，謂之「三輔」。`輔弼、輔義二將軍號，亦一時創置。`慕容霸為前鋒都督、建鋒將軍，`建鋒將軍。亦創置也。`選精兵二十餘萬，講武戒嚴，為進取之計。`考異曰：燕景昭紀，集兵在四月。時石虎方死，諸子未爭；十六國春秋在五月，故從之。而燕書載封奕、慕輿根言，俱指再閔。按是時閔未篡趙，蓋撰史者附會耳，故削去。`

*
六月，葬趙王虎於顯原陵，廟號太祖。`章：十二行本「廟」上有「謚曰武帝」四字；乙十一行本同；孔本同；張校同；退齋校同。`

*   桓溫聞趙亂，出屯安陸，`安陸縣自漢以來屬江夏郡，唐為安州治所。溫自江陵出屯安陸。`遣諸將經營北方。`將，即亮翻。`趙揚州刺史王浹舉壽春降；`浹，即協翻。降，戶江翻；下同。`西中郎將陳逵進據壽春。征北大將軍褚裒上表請伐趙，`褚裒時鎮京口。裒，蒲侯翻。`卽日戒嚴，直指泗口。朝議以裒事任貴重，`裒，太后之父，又當方面，故云事任貴重。`宜先遣偏師。`章：十二行本「宜」上有「不宜深入」四字；乙十一行本同；孔本同；張校同；退齋校同。`裒奏言：「前已遣`章：十二行本「遣」下有「前鋒」二字；乙十一行本同；孔本同；張校同；退齋校同。`督護王頤之等徑造彭城，`造，七到翻。`後遣督護麋嶷進據下邳。`嶷，魚力翻。`今宜速發，以成聲勢。」秋，七月，加裒征討大都督，督徐、兗、青、揚、豫五州諸軍事，裒帥衆三萬，`帥，讀曰率。`徑赴彭城，北方士民降附者日以千計。

朝野皆以為中原指期可復，光祿大夫蔡謨獨謂所親曰：「胡滅誠為大慶，然恐更貽朝廷之憂。」其人曰：「何謂也？」謨曰：「夫能順天乘時濟羣生於艱難者，非上聖與英雄不能為也，自餘則莫若度德量力。`度，徒洛翻。量，音良。`觀今日之事，殆非時賢所及，必將經營分表，疲民以逞；`言必不能長驅以定中原，勢須隨所得之地分列屯戍，畫境而守，疲民以逞其志也。一說，分，音扶問翻，言人之才具各有分量，收復中原非當時人才所能辦也。經之營之過於其分量之外，則不能成功；丁壯苦征戰，老弱困轉輸，疲民逞而不能濟也。`既而才略疏短，不能副心，財殫力竭，智勇俱困，安得不憂及朝廷乎！」`其後殷浩之敗，卒如蔡謨所料。`

魯郡民五百餘家相與起兵附晉，求援於褚裒，裒遣部將王龕、李邁將銳卒三千迎之。`龕，苦含翻。將，即亮翻。`趙南討大都督李農帥騎二萬與龕等戰于代陂，`騎，奇寄翻。`龕等大敗，皆沒於趙。八月，裒退屯廣陵。陳逵聞之，焚壽春積聚，`積，子賜翻。聚，慈諭翻。`毀城遁還。裒上疏乞自貶，詔不許；命裒還鎮京口，解征討都督。時河北大亂，遺民二十餘萬口渡河欲來歸附，會裒已還，威勢不接，皆不能自拔，死亡略盡。`考異曰：裒傳云：「為慕容皝及苻健所掠，死亡咸盡。」按是時慕容皝卒已逾年矣。永和六年，慕容儁始率衆南征；石鑒即位後，蒲洪始有眾十萬。永和六年洪死，健始嗣位。皆與裒不相接，今不取。`

*
趙樂平王苞謀帥關右之衆攻鄴，`帥，讀曰率，下同。`左長史石光、司馬曹曜等固諫，苞怒，殺光等百餘人。苞性貪而無謀，雍州豪傑知其無成，並遣使告晉，梁州刺史司馬勳帥衆赴之。`勳，宣帝弟子濟南王遂之曾孫。雍，於用翻。使，疏吏翻。`

*
楊初襲趙西城；破之。`楊初，武都氐王也。此西城蓋即漢隗囂奔處。`

*
九月，涼州官屬共上張重華為丞相、涼王、雍 ‧ 秦 ‧ 涼三州牧。`上，時掌翻。`重華屢以錢帛賜左右寵臣；又喜博弈，`博，樗蒲；弈，弈棋。喜，許記翻。`
頗廢政事。徵事索振諫曰：「先王夙夜勤儉以實府庫，正以讎恥未雪，志平海內故也。殿下嗣位之初，強寇侵逼，`徵事，涼所置官。謂趙來攻也，事見上卷二年、三年。索，昔各翻。`賴重餌之故，得戰士死力，`謂以錢帛厚賞戰士，得其出力致死。`僅保社稷。今蓄積已虛而寇讎尚在，豈可輕有耗散，以與無功之人乎！昔漢光武躬親萬機，章奏詣闕，報不終日，故能隆中興之業。今章奏停滯，動經時月，`三月為一時，三旬為一月。`下情不得上通，沈冤困於囹圄，`沈，持林翻。囹，盧經翻，獄也。圄，偶許翻，守也。`殆非明主之事也。」重華謝之。

*
司馬勳出駱谷，破趙長城戍，`長城戍即魏司馬望、鄧艾據之以拒姜維之地。`壁于懸鉤，去長安二百里，使治中劉煥攻長安，斬京兆太守劉秀離，`劉秀離蓋迎戰而敗死，煥未能至長安城下也。`又拔賀城；三輔豪傑多殺守令以應勳，凡三十餘壁，衆五萬人。趙樂平王苞乃輟攻鄴之謀，使其將麻秋、姚國等將兵拒勳。趙主遵遣車騎將軍王朗帥精騎二萬以討勳為名，因劫苞送鄴。勳兵少，畏朗不敢進；`使桓溫於是時攻關中，關中可取也。少，詩沼翻。`冬，十月，釋懸鉤，拔宛城，殺趙南陽太守袁景，復還梁州。`宛，於元翻。復，扶又翻。`

*   初，趙主遵之發李城也，謂武興公閔曰：「努力！事成，以爾為太子。」既而立太子衍。閔恃功。欲專朝政，`朝，直遙翻。`遵不聽。閔素驍勇，`驍，堅堯翻。`屢立戰功，夷、夏宿將皆憚之。既為都督，總內外兵權，乃撫循殿中將士，皆奏為殿中員外將軍，爵關外侯。`殿中將軍，晉初置；殿中員外將軍，又後來所置也。關外侯，漢獻帝建安二十年魏武王置，所謂名號侯也。余按秦、漢列侯則有國邑；關內侯無國邑，列位於朝，無官位者，居京師，故謂之關內侯，列侯就國者，多出關外。後曹操置關外侯於關內侯之下，非秦、漢列爵意也。`遵弗之疑，而更題名善惡以挫抑之，衆咸怨怒。中書令孟準、左衞將軍王鸞勸遵稍奪閔兵權，閔益恨望，`恨望，猶怨望也。`準等咸勸誅之。

十一月，遵召義陽王鑒、樂平王苞、汝陽王琨、淮南王昭等入議於鄭太后前，曰：「閔不臣之迹漸著，今欲誅之，如何？」鑒等皆曰：「宜然！」鄭氏曰：「李城還兵，無棘奴，`冉閔，小字棘奴。`豈有今日；小驕縱之，`謂閔恃功頗驕，宜寬縱之。`何可遽殺！」鑒出，遣宦者楊環馳以告閔。閔遂劫李農及右衞將軍王基密謀廢遵，使將軍蘇彥、周成帥甲士三千人執遵於南臺。`三臺之南臺也。水經注：銅雀臺之南則金雀臺，高八丈，有屋百九十間。帥，讀曰率。`遵方與婦人彈碁，`藝經曰：彈碁，兩人對局，白黑碁各六枚。先列碁相當，更先彈也。其局以石為之，局形四隤而中高。魏文帝善彈碁，能用手巾角。時一書生又能低頭以所冠葛巾撇碁。劉貢父詩云：「漢皇初厭蹴鞠勞，侍臣始作彈碁戲。」彈碁蓋始於漢也。世說曰：彈碁始自魏，內宮妝匳之戲。此說誤也。按西京雜記，漢成帝好蹴鞠，言事者以為勞體，非至尊所宜。帝命擇似而不勞者，家君作彈碁奏之，帝大悅。`問成曰：「反者誰也？」成曰：「義陽王鑒當立。」遵曰：「我尚如是，鑒能幾時！」遂殺之於琨華殿，`載記曰：遵在位凡一百八十三日。`幷殺鄭太后、張后、太子衍、孟準、王鸞及上光祿張斐。`載記曰：石虎置上、中光祿大夫，位在左、右光祿大夫上。`

鑒卽位，大赦。以武興公閔為大將軍，封武德王；司空李農為大司馬，並錄尚書事。郎闓為司空，`闓，苦亥翻，又音開。`秦州刺史劉羣為尚書左僕射，侍中盧諶為中書監。`諶，是壬翻。`

*
秦、雍流民相帥西歸，`成帝咸和四年，石虎破殺劉胤，徙氐、羌十五萬落于司、冀州；八年，破石生，徙秦、雍民及氐、羌十餘萬戶于關東；今因趙亂，故相帥西歸。雍，於用翻。帥，讀曰率。`路由枋頭，共推蒲洪為主，衆至十餘萬。`蒲洪勸石虎徙秦、雍民夷以實關東，而身委質於趙，及趙之亂，得因以為資；姦雄伺時而動也。`洪子健在鄴，斬關出奔枋頭。鑒懼洪之逼，欲以計遣之，乃以洪為都督關中諸軍事、征西大將軍、雍州牧、領秦州刺史。洪會官屬，議應受與不；`不，讀曰否。`主簿程朴請且與趙連和，如列國分境而治。洪怒曰：「吾不堪為天子邪，而云列國乎！」引朴斬之。`姚弋仲猶知盡忠於石氏，蒲洪則直欲奪取之而後已。`

*
都鄉元侯`章：十二行本「元」下有「穆」字；乙十一行本同；退齋校同。`褚裒還至京口，`漢志，常山郡有都鄉侯國，晉志不見。此特以漢舊侯國名封褚裒耳，非必有實土也。`聞哭聲甚多，以問左右，對曰：「皆代陂死者之家也。」裒慚憤發疾；十二月，己酉，卒。以吳國內史荀羨為使持節、監徐兗二州 ‧ 揚州之晉陵諸軍事、徐州刺史，時年二十八，中興方伯未有如羨之少者。`少，詩照翻。`

*   趙主鑒使樂平王苞、中書令李松、殿中將軍張才夜攻石閔、李農於琨華殿，不克，禁中擾亂。鑒懼，偽若不知者，夜斬松、才於西中華門，幷殺苞。

新興王祗，虎之子也，時鎮襄國，與姚弋仲、蒲洪等連兵，`祗北連姚弋仲，南連蒲洪，以討閔、農。`移檄中外，欲共誅閔、農；閔、農以汝陰王琨為大都督，與張舉及侍中呼延盛帥步騎七萬分討祗等。`帥，讀曰率。騎，奇寄翻。`

中領軍石成、侍中石啟、前河東太守石暉謀誅閔、農；閔、農皆殺之。龍驤將軍孫伏都、劉銖等帥羯士三千伏於胡天，`胡天蓋石氏禁中署舍之名。驤，思將翻。`亦欲誅閔、農。鑒在中臺，伏都帥三十餘人將升臺挾鑒以攻之。鑒見伏都毀閣道，臨問其故。伏都曰：「李農等反，已在東掖門，臣欲帥衞士以討之，謹先啟知。」鑒曰：「卿是功臣，好為官陳力，`魏、晉以下率謂天子為官，天子亦時自言之。陳，展也。為，于偽翻。`朕從臺上觀，卿勿慮無報也。」`言若能誅閔、農，將厚賞以報之。`於是伏都、銖帥衆攻閔、農，不克，屯於鳳陽門。閔、農帥衆數千毀金明門而入。鑒懼閔之殺己，馳招閔、農，開門內之，謂曰：「孫伏都反，卿宜速討之。」閔、農攻斬伏都等，自鳳陽至琨華，橫尸相枕，`枕，職任翻。`流血成渠。宣令內外六夷，敢稱兵仗者斬！`稱，舉也。`胡人或斬關、或踰城而出者，不可勝數。`閔既誅孫伏都等，又禁胡人稱兵仗，胡人知禍之將及，故去。勝，音升。`

閔使尚書王簡、少府王鬱帥衆數千守鑒於御龍觀，`觀，古玩翻。`懸食以給之。下令城中曰：「近日孫、劉搆逆，支黨伏誅，良善一無預也。今日已後，與官同心者留，不同者各任所之。敕城門不復相禁。」`復，扶又翻。`於是趙人百里內悉入城，`趙人，謂中國人也。`胡、羯去者填門。閔知胡之不為己用，班令內外：「趙人斬一胡首送鳳陽門者，文官進位三等，武官悉拜牙門。」一日之中，斬首數萬。閔親帥趙人以誅胡、羯，無貴賤、男女、少長皆斬之，`少，詩照翻。長，知兩翻。`死者二十餘萬，尸諸城外，悉為野犬豺狼所食。其屯戍四方者，閔皆以書命趙人為將帥者誅之，或高鼻多須濫死者半。`高鼻多須，其狀似羯、胡，故亦見殺。將，即亮翻。帥，所類翻。`

*   燕王儁遣使至涼州，`使，疏吏翻。`約張重華共擊趙。*
高句麗王釗送前東夷護軍宋晃于燕，燕王儁赦之，更名曰活，`更，工衡翻；下同。`拜為中尉。`晃奔高麗，見九十六卷成帝咸康四年。`

###### 穆帝永和六年（庚戌、三五Ｏ年）

*   春，正月，趙大將軍閔欲滅去石氏之迹，`去，羌呂翻。`託以讖文有「繼趙李」，更國號曰衞，易姓李氏，大赦，改元青龍。太宰趙庶、太尉張舉，中軍將軍張春、光祿大夫石岳、撫軍石寧、`「撫軍」之下當有「將軍」字。`武衞將軍張季及公侯、卿、校、龍騰等萬餘人，`從石祗也。校，戶教翻。`出奔襄國，汝陰王琨奔冀州。`趙之冀州治信都。`撫軍將軍張沈據滏口，`滏口，滏水之口也。唐代宗永泰元年，薛嵩奏於滏口之右故臨水縣城置昭義縣，以屬磁州。沈，持林翻。滏，音釜。`張賀度據石瀆，`魏收地形志，鄴縣有石竇堰。`建義將軍段勤據黎陽，`建義將軍，蓋亦後趙所置。`寧南將軍楊羣據桑壁，`後趙蓋於征、鎮、安、平之外又置四寧。括地志：易州遂城縣界有桑丘城。又水經注：常山蒲吾縣東南有桑中縣故城，俗謂之石勒城。`劉國據陽城，`續漢志，中山蒲陰縣有陽城。據後劉國自繁陽引兵會石琨擊冉閔，則此陽城乃繁陽城也。`段龕據陳留，姚弋仲據灄頭，`龕，苦含翻。灄，書涉翻。`蒲洪據枋頭，衆各數萬，皆不附於閔。勤，末柸之子；龕，蘭之子也。`段末柸先據令支。段蘭自宇文入趙。`

王朗、麻秋自長安赴洛陽。秋承閔書，誅朗部胡千餘人。`朗所部有胡兵千餘人，閔命秋誅之。`朗奔襄國。秋帥衆歸鄴，`帥，讀曰率；下同。`蒲洪使其子龍驤將軍雄迎擊，`驤，思將翻。`獲之，以為軍師將軍。

汝陰王琨及張舉、王朗帥衆七萬伐鄴，大將軍閔帥騎千餘與戰於城北；閔操兩刃矛，馳騎擊之，`兩刃矛者，鋏之兩旁皆利其刃。騎，奇寄翻。操，千高翻。`所向摧陷，斬首三千級，琨等大敗而去。閔與李農帥騎三萬討張賀度于石瀆。

閏月，`考異曰：帝紀後云閏月；三十國、晉春秋皆云閏正月。按長曆，閏二月。帝紀，閏月有丁丑、己丑。按是歲正月癸酉朔，若閏正月，即無丁丑、己丑。今以長曆為據。`衞主鑒密遣宦者齎書召張沈等，使乘虛襲鄴。宦者以告閔、農，閔、農馳還，廢鑒，殺之，`載記曰：鑒立一百三日。`幷殺趙主虎二十八孫，盡滅石氏。`載記曰：始勒以成帝咸和三年僭立，二主四子，凡二十三年。`姚弋仲子曜武將軍益、`曜武、曜威，蓋皆石氏所置。`武衞將軍若帥禁兵數千斬關奔灄頭。弋仲帥衆討閔，軍于混橋。

司徒申鍾等上尊號於閔，閔以讓李農，農固辭。閔曰：「吾屬故晉人也，今晉室猶存，請與諸君分割州郡，各稱牧、守、公、侯，`守，式又翻。`奉表迎晉天子還都洛陽。」`章：十二行本「陽」下有「何如」二字；乙十一行本同；孔本同；張校同；退齋校同。`尚書胡睦進曰：「陛下聖德應天，宜登大位，晉氏衰微，遠竄江表，豈能總馭英雄，混壹四海乎！」閔曰：`冉閔，字永曾，子字棘奴，石虎之養孫也。父瞻，本姓冉，名良，魏郡內黃人。勒破陳午，獲瞻，時年十二，命虎子之。`「胡尚書之言，可謂識機知命矣。」乃卽皇帝位，大赦，改元永興，國號大魏。

*
朝廷聞中原大亂，復謀進取。`復，扶又翻。`己丑，以揚州刺史殷浩為中軍將軍、假節、都督揚、豫、徐、兗、青五州諸軍事；`為殷浩喪師張本。`以蒲洪為氐王、使持節、征北大將軍、都督河北諸軍事、冀州剌史、廣川郡公；蒲健為假節、右將軍、監河北征討前鋒諸軍事、襄國公。`去年蒲洪遣使來降，今經略中原，故授任以懷來之。使，疏吏翻。監，工銜翻。`

*
姚弋仲、蒲洪各有據關右之志。弋仲遣其子襄帥衆五萬擊洪，洪迎擊，破之，斬獲三萬餘級。洪自稱大都督、大將軍、大單于、三秦王，改姓苻氏。`洪以讖文「草付應王」，又其孫堅背有「艸付」字，遂改姓苻氏。符，上從「竹」者非。單，音蟬。`以南安雷弱兒為輔國將軍；安定梁楞為前將軍，`楞，盧登翻。`領左長史；馮翊魚遵為右將軍，`章：十二行本「右」作「後」；乙十一行本同；孔本同。`領右長史；`風俗通，宋公子魚之後，以王父字為氏。`京兆段陵為左將軍，領左司馬；`章：十二行本「馬」下有「王墮為右將軍，領右司馬」十字；乙十一行本同；孔本同；張校同；退齋校同。`天水趙俱、隴西牛夷、北地辛牢皆為從事中郎；互酋毛貴為單于輔相。`「互」，即「氐」字。`

*   二月，燕王儁使慕容霸將兵二萬自東道出徒河，慕輿于自西道出蠮螉塞，儁自中道出盧龍塞以伐趙。`杜佑曰：盧龍塞在今平州城西北二百里。`以慕容恪、鮮于亮為前驅，命慕輿埿槎山通道。`槎，仕下翻。邪斫木曰槎。`留世子曄守龍城，以內史劉斌為大司農，`斌，音彬。`與典書令皇甫真留統後事。

霸軍至三陘，`樂安城在遼西遼陽縣東。魏收地形志：海陽縣有橫山，蓋即三陘之地。陘，音形。`趙征東將軍鄧恆惶怖，焚倉庫，棄安樂遁去，`「安樂」，當作「樂安」。果如慕容霸所料。怖，普布翻。`與幽州刺史王午共保薊。`薊，音計。`徙河南部都尉孫泳急入安樂，撲滅餘火，籍其穀帛。霸收安樂、北平兵糧，`「安樂」，並當作「樂安」。`與儁會臨渠。`臨渠城臨泃渠。泃水出右北平無終縣西山，東南至雍奴縣，入鮑丘水；魏武征蹋頓，從泃口鑿渠，徑雍奴、泉州以通河海者也。泃，古侯翻。`

三月，燕兵至無終。王午留其將王佗以數千人守薊，`佗，徒河翻。`與鄧恆走保魯口。`魏收地形志：博陵郡饒陽縣有魯口城。博陵郡，唐為定州。`乙巳，儁拔薊，執王佗，斬之。儁欲悉阬其士卒千餘人，慕容霸諫曰：「趙為暴虐，王興師伐之，將以拯民於塗炭而撫有中州也；今始得薊而阬其士卒，恐不可以為王師之先聲也。」`章：十二行本「也」下有「乃釋之」三字；乙十一行本同；退齋校同。`儁入都于薊，中州士女降者相繼。`降，戶江翻。`

燕兵至范陽，范陽太守李產欲為石氏拒燕，`為，于偽翻。`衆莫為用，乃帥八城令長出降；`范陽郡統涿、良鄉、方城、長鄉、遒、故安、范陽、容城八縣。帥，讀曰率。`儁復以產為太守。

產子績為幽州別駕，棄其家從王午在魯口。鄧恆謂午曰：「績鄉里在北，`績，范陽人。范陽在魯口之北。`父已降燕，今雖在此，恐終難相保，徒為人累，不如去之。」`累，力瑞翻。去，羌呂翻，謂殺之也。`午曰：「此何言也！夫以當今喪亂，`喪，息浪翻。`
而績乃能立義捐家，情節之重，雖古烈士無以過，乃欲以猜嫌害之，燕、趙之士聞之，謂我直相聚為賊，了無意識。衆情一散，不可復集，`復，扶又翻。`此為坐自屠潰也。」恆乃止。午猶慮諸將不與己同心，或致非意，`謂諸將殺之，非午之意。`乃遣績歸。績始辭午往見燕王儁，儁讓之曰：「卿不識天命，棄父邀名，今日乃始來邪！」對曰：「臣眷戀舊主，志存微節，官身所在，何事非君！`績謂其身為官身，言委質事君，身非我有也。`殿下方以義取天下，臣未謂得見之晚也。」儁悅，善待之。

儁以弟宜為代郡城郎，`此秦、漢以來之代郡，非後魏之代都。此代郡治代；後魏代都，乃秦、漢之平城也。城郎、城大，皆鮮卑所置，付以城郭之任。郎，主也。`孫泳為廣寧太守，悉置幽州郡縣守宰。

甲子，儁使中部俟釐慕輿句督薊中留事，`俟釐，蓋亦鮮卑部帥之稱。俟，渠之翻。`自將擊鄧恆於魯口。軍至清梁，`魏收地形志：高陽蠡吾縣有清涼城。水經注：中山蒲陰縣東南有清梁亭。`恆將鹿勃早將數千人夜襲燕營，`鹿，姓也。風俗通，後漢有巴郡太守鹿旗。`半已得入，先犯前鋒都督慕容霸，突入幕下，霸起奮擊，手殺十餘人，早不能進，由是燕軍得嚴，`謂得以嚴備也。`儁謂慕輿根曰：「賊鋒甚銳，宜且避之。」根正色曰：「我衆彼寡，力不相敵，故乘夜來戰，冀萬一獲利。今求賊得賊，正當擊之，復何所疑！`復，扶又翻。`王但安臥，臣等自為王破之！」`為，于偽翻。`儁不能自安，內史李洪從儁出營外，屯高冢上。根帥左右精勇數百人從中牙直前擊早，`中牙，儁所居也。`
李洪徐整騎隊還助之，`騎，亦寄翻。`早乃退走。衆軍追擊四十餘里，早僅以身免，所從士卒死亡略盡。儁引兵還薊。`儁之還薊，亦鹿勃早有以挫其銳，否則進攻魯口矣。`

*
魏主閔復姓冉氏，尊母王氏為皇太后，立妻董氏為皇后，子智為皇太子，胤、明、裕皆為王。`胤、明、裕，閔之三子。`以李農為太宰、領太尉、錄尚書事，封齊王，其子皆封縣公。遣使者持節赦諸軍屯；皆不從。`諸軍屯，張沈及蒲洪等也。`

*
麻秋說苻洪曰：`說，輸芮翻。`「冉閔、石祗方相持，中原之亂未可平也。不如先取關中，基業已固，然後東爭天下，誰能敵之。」洪深然之。既而秋因宴鴆洪，欲幷其衆；世子健收秋斬之。洪謂健曰：「吾所以未入關者，以為中州可定；今不幸為豎子所困。中州非汝兄弟所能辦，我死，汝急入關！」言終而卒。健代統其衆，乃去大都督、大將軍、三秦王之號，`去，羌呂翻。`稱晉官爵，遣其叔父安來告喪，且請朝命。`朝，直遙翻。`

*
趙新興王祗卽皇帝位于襄國，`考異曰：晉帝紀，祗即位在閏月；三十國、晉春秋皆在三月。按十六國春秋，祗稱帝，拜姚弋仲、苻健官，而不言苻洪。洪三月死，故疑祗以三月即位。`改元永寧。以汝陰王琨為相國，六夷據州郡者`章：十二行本「郡」下有「擁兵」二字；乙十一行本同；退齋校同。`皆應之。`六夷，胡、羯、氐、羌、段氏及巴蠻也。`祗以姚弋仲為右丞相、親趙王，待以殊禮。弋仲子襄，雄勇多才略，士民多愛之，請弋仲以為嗣，弋仲以襄非長子，`襄，弋仲之第五子。長，知兩翻。`不許；請者日以千數，弋仲乃使之將兵。`將，即亮翻。`祗以襄為驃騎將軍、豫州刺史、新昌公。又以苻健為都督河南諸軍事、鎮南大將軍、開府儀同三司，兗州牧、略陽郡公。

*
夏，四月，趙主祗遣汝陰王琨將兵十萬伐魏。

*
魏主閔殺李農及其三子，幷尚書令王謨、侍中王衍、中常侍嚴震、趙昇。閔遣使臨江告晉曰：`使，疏吏翻。`「逆胡亂中原，今已誅之；能共討者，可遣軍來也」。朝廷不應。

*
五月，廬江太守袁真攻魏合肥，克之，虜其居民而還。`還，從宣翻，又如字。`

*
六月，趙汝陰王琨進據邯鄲，`邯鄲，音寒丹。`鎮南將軍劉國自繁陽會之。`繁陽縣，漢屬魏郡，晉屬頓丘郡；隋廢繁陽入相州內黃縣。`魏衞將軍王泰擊琨，大破之，死者萬餘人。劉國還繁陽。

*
初，段蘭卒於令支，`段蘭屯令支，見上卷康帝建元元年。令，音鈴，又郎定翻。支，音祁。`段龕代領其衆，因石氏之亂，擁部落南徙。秋，七月，龕引兵東據廣固，`龕自陳留而東據廣固。`自稱齊王。

*
八月，代郡人趙榼帥三百餘家叛燕歸趙幷州刺史張平。`榼，苦合翻。帥，讀曰率。`燕王儁徙廣寧、上谷二郡民於徐無，`徐無縣，漢、晉屬右北平郡，後周廢，入無終縣，唐改無終為玉田縣，屬薊州。`代郡民於凡城。`恐其復叛歸趙，故徙之。`

*   王朗之去長安也，朗司馬杜洪據長安，`章：十二行本「杜」上有「京兆」二字；乙十一行本同；退齋校同；張校同，云無註本亦脫。`自稱晉征北將軍、雍州刺史，以馮翊張琚為司馬；關西夷、夏皆應之。`雍，於用翻。夏，戶雅翻。`苻健欲取之，恐洪知之，乃受趙官爵。`趙主祗所授者也。`以趙俱為河內太守，戍溫；牛夷為安集將軍，戍懷；`安集將軍，苻氏置，以安集民夷為號。溫縣、懷縣並屬河內郡。溫縣，唐屬孟州。懷縣故城在懷州武陟縣西。`治宮室於枋頭，`治，直之翻。`課民種麥，示無西意，有知而不種者，健殺之以徇。既而自稱晉征西大將軍、都督關中諸軍事、雍州刺史；以武威賈玄碩為左長史，洛陽梁安為右長史，`章：十二行本「洛」作「略」；乙十一行本同；熊校同。`段純為左司馬，辛牢為右司馬，京兆王魚、安定程肱、胡文等為軍諮祭酒，悉衆而西。以魚遵為前鋒，行至盟津，`盟，讀曰孟。`為浮梁以濟。遣弟輔國將軍雄帥衆五千自潼關入，兄子揚武將軍菁帥衆七千自軹關入。`從河南入潼關至華陰，從河北入軹關，自蒲津西渡河至渭北，合兵以攻長安。帥，讀曰率；下同。`臨別，執菁手曰：「若事不捷，汝死河北，我死河南，不復相見。」`復，扶又翻。`既濟，焚橋，自帥大衆隨雄而進。

杜洪聞之，與健書，侮嫚之。以張琚弟先為征虜將軍，帥衆萬三千逆戰于潼關之北。先兵大敗，走還長安。洪悉召關中之衆以拒健。洪弟郁勸洪迎健，洪不從；郁帥所部降於健。`降，戶江翻；下同。`

健遣苻雄徇渭北。氐酋毛受屯高陵，`高陵縣，漢屬馮翊；晉改曰高陸，屬京兆。`徐磋屯好畤，`磋，倉何翻。好畤縣，前漢屬右扶風，後漢、晉省。畤，音止。`羌酋白犢屯黃白，`即黃白城。酋，慈由翻。`衆各數萬，皆斬洪使，`使，疏吏翻。`遣子降於健。苻菁、魚遵所過城邑，無不降附。洪懼，固守長安。

*   張賀度、段勤、劉國、靳豚會于昌城，`魏收地形志：魏郡昌樂縣有昌城。昌樂縣，後魏太和二十一年分魏縣置。靳，居焮翻。`將攻鄴。魏主閔自將擊之，戰于蒼亭，`蒼亭在河上，西南至東六十里。自將，即亮翻。`賀度等大敗，死者二萬八千人，追斬靳豚於陰安，`陰安縣，漢屬魏郡，晉屬頓丘郡。劉昫曰：陰安城在澶州頓丘縣北。`盡俘其衆而歸。閔戎卒三十餘萬，旌旗、鉦鼓綿亙百餘里，雖石氏之盛，無以過也。

故晉散騎常侍隴西辛謐，`散，悉亶翻。騎，奇寄翻。`有高名，歷劉、石之世，徵辟皆不就；閔備禮徵為太常。謐遺閔書，`遺，于季翻。`以為：「物極則反，致至則危。`戰國策曰：物至而反，冬夏是也。致至則危，累碁是也。高誘注曰：冬至生，夏至殺，故曰反。致，極也。`君王功已成矣，宜因茲大捷，歸身晉朝，`朝，直遙翻。`必有由、夷之廉，享松、喬之壽矣。」`由、夷，許由、伯夷也。松、喬，赤松子、王子喬也。`因不食而卒。

*
九月，燕王儁南徇冀州，取章武、河間。`晉武帝泰始元年，分勃海置章武國。五代志：後魏以河間置瀛州，統內有平舒縣，舊置章武郡。`初，勃海賈堅，少尚氣節，`少，詩照翻；下同。`仕趙為殿中督。趙亡，堅棄魏主閔還鄉里，擁部曲數千家。燕慕容評徇勃海，遣使招之，堅終不降。`使，疏吏翻。降，戶江翻。`評與戰，擒之。儁以評為章武太守，封裕為河間太守。儁與慕容恪皆愛賈堅之材。堅時年六十餘，恪聞其善射，置牛百步上以試之。堅曰：「少之時能令不中，今老矣，往往中之。」乃射再發，`少，詩照翻。中，竹仲翻。射，而亦翻。`一矢拂脊，一矢磨腹，皆附膚落毛，上下如一，觀者咸服其妙。儁以堅為樂陵太守，治高城。`高城縣，自漢以來屬勃海郡。賢曰：高城故城，在今滄州鹽山縣南。`

*
苻菁與張先戰于渭北，擒之，三輔郡縣堡壁皆降。冬，十月，苻健長驅至長安，杜洪、張琚奔司竹。`扶風盩厔縣有司竹園。宋白曰：竹在鄠、盩厔之間。漢官有竹丞，魏置司守之官，後魏有司竹都尉。`

*
燕王儁還薊，留諸將守之；儁還至龍城，謁陵廟。

*
十一月，魏主閔帥步騎十萬攻襄國。`帥，讀曰率。騎，奇寄翻；下同。`署其子太原王胤為大單于、驃騎大將軍，以降胡一千配之為麾下。`單，音蟬。驃，匹妙翻。降，戶江翻。`光祿大夫韋謏諫曰：「胡、羯皆我之仇敵，`謏，薊鳥翻。閔先誅胡、羯，故謏云然。`今來歸附，苟存性命耳；萬一為變，悔之何及！請誅屏降胡，去單于之號，`屏，必郢翻。去，羌呂翻。`以防微杜漸。」閔方欲撫納羣胡，大怒，誅謏及其子伯陽。`為下降胡執胤降趙張本。`

*
甲午，苻健入長安，以民心思晉，乃遣參軍杜山伯詣建康獻捷，幷修好於桓溫。於是秦、雍夷夏皆附之，`夷夏皆附健，以其歸晉也。好，呼到翻。雍，於用翻。夏，戶雅翻。`趙涼州刺史石寧獨據上邽不下，十二月，苻雄擊斬之。

*   蔡謨除司徒，三年不就職；`四年，謨除司徒。`詔書屢下，太后遣使諭意，`使，疏吏翻。`謨終不受。於是帝臨軒，遣侍中紀據、黃門郎丁纂徵謨；謨陳疾篤，使主簿謝攸陳讓。自旦至申，使者十餘返，而謨不至。時帝方八歲，甚倦，問左右曰：「所召人何以至今不來？臨軒何時當竟？」太后以君臣俱疲，乃詔：「必不來者，宜罷朝。」`朝，直遙翻；下同。`中軍將軍殷浩奏免吏部尚書江虨官。`虨，逋閑翻。`會稽王昱令曹曰：`下令於尚書曹也。昱時錄尚書六條事。會，工外翻。`「蔡公傲違上命，無人臣之禮。若人主卑屈於上，大義不行於下，亦不知所以為政矣。」公卿乃奏：「謨悖慢傲上，`悖，蒲內翻。`罪同不臣，請送廷尉以正刑書。」謨懼，帥子弟詣闕稽顙，`章：十二行本「詣」上有「素服」二字；乙十一行本同；孔本同；張校同。`自到廷尉待罪。`帥，讀曰率。稽，音啟。`殷浩欲加謨大辟；`辟，毗亦翻。`會徐州刺史荀羨入朝，`羨自京口朝建康。`
浩以問羨，羨曰：「蔡公今日事危，`謂謨死也。`明日必有桓、文之舉，」`言將舉兵以問其罪。`浩乃止。下詔免謨為庶人。

* * *

