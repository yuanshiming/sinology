

##### 資治通鑑

`卷一百０五　【晉紀二十七】`

* * *

起昭陽協洽（癸未），盡閼逢涒灘（甲申），凡二年。

###### 烈宗孝武皇帝太元八年（癸未、三八三年）

*
正月，秦呂光發長安，以鄯善王休密馱、車師前部王彌窴為鄕導。`鄯，上扇翻。馱，唐何翻。窴，徒賢翻，又唐見翻。鄕，讀曰嚮。`

*
三月，丁巳，大赦。

*
夏，五月，桓沖帥衆十萬伐秦，攻襄陽；`帥，讀曰率。`遣前將軍劉波等攻沔北諸城；`沔，彌兗翻。`輔國將軍楊亮攻蜀，拔五城，進攻涪城；`涪，音浮。`鷹揚將軍郭銓攻武當。六月，沖別將攻萬歲、筑陽，拔之。`萬歲，城名，蓋近筑陽。筑陽縣，漢屬南陽郡，晉屬順陽郡；春秋穀伯之國也；唐為襄州穀城縣。師古曰：筑，音逐。`秦王堅遣征南將軍鉅鹿公叡、冠軍將軍慕容垂等帥步騎五萬救襄陽，`冠，故玩翻。騎，奇寄翻。`兗州刺史張崇救武當，後將軍張蚝、步兵校尉姚萇救涪城；`蚝，七吏翻。萇，仲良翻。`叡軍于新野，垂軍于鄧城。`鄧城縣，屬襄陽郡，蓋晉置也。`桓沖退屯沔南。秋，七月，郭銓及冠軍將軍桓石虔敗張崇于武當，`敗，補邁翻。`掠二千戶以歸。鉅鹿公叡遣慕容垂為前鋒，進臨沔水。垂夜命軍士人持十炬，繫于樹枝，光照數十里。沖懼，退還上明。`沖鎮上明見上卷二年。`張蚝出斜谷；`斜，余遮翻。谷，音浴，又古祿翻。`楊亮引兵還。沖表其兄子石民領襄城太守，`【張：「城」作「陽」。】`戍夏口。沖自求領江州刺史；詔許之。

*
秦王堅下詔大舉入寇，民每十丁遣一兵；其良家子年二十已下，有材勇者，皆拜羽林郎。又曰：「其以司馬昌明為尚書左僕射，謝安為吏部尚書，桓沖為侍中；勢還不遠，`謂以勢言之，克晉之期，近在旦夕，還師不遠也。還，音旋，又如字。`可先為起第。」`為，于偽翻。`良家子至者三萬餘騎，`騎，奇寄翻；下同。`拜秦州主簿趙盛之為少年都統。`【章：十二行本「簿」下有「金城」二字；乙十一行本同；孔本同；張校同。】``都統官名，起於此。少，詩照翻；下同。`是時，朝臣皆不欲堅行，`朝，直遙翻。`獨慕容垂、姚萇及良家子勸之。陽平公融言於堅曰：「鮮卑、羌虜，我之仇讎，`慕容垂，鮮卑也；姚萇，羌也；其國皆為秦所滅，雖曰臣服，其實仇讎。`常思風塵之變以逞其志，所陳策畫，何可從也！良家少年皆富饒子弟，不閑軍旅，苟為諂諛之言以會陛下之意。`會，會合也。`今陛下信而用之，輕舉大事，臣恐功旣不成，仍有後患，悔無及也！」堅不聽。

八月，戊午，堅遣陽平公融督張蚝、慕容垂等步騎二十五萬為前鋒；以兗州刺史姚萇為龍驤將軍、督益‧梁州諸軍事。堅謂萇曰：「昔朕以龍驤建業，`堅以龍驤將軍殺符生，得秦國。驤，思將翻。`未嘗輕以授人，卿其勉之！」左將軍竇衝曰：「王者無戲言，此不祥之徵也！」堅默然。

慕容楷、慕容紹言於慕容垂曰：「主上驕矜已甚，叔父建中興之業，在此行也！」垂曰：「然。非汝，誰與成之！」`至此，垂知堅必敗，方與兄子明言之。`

甲子，堅發長安，戎卒六十餘萬，騎二十七萬，旗鼓相望，前後千里。九月，堅至項城，涼州之兵始達咸陽，蜀、漢之兵方順流而下，幽、冀之兵至于彭城，東西萬里，水陸齊進，運漕萬艘。`艘，蘇遭翻。`陽平公融等兵三十萬，先至潁口。`潁水入淮之口也。地理志：潁水出陽城縣陽乾山，東至下蔡入淮。`

詔以尚書僕射謝石為征虜將軍、征討大都督，以徐、兗二州刺史謝玄為前鋒都督，與輔國將軍謝琰、西中郎將桓伊等衆共八萬拒之；使龍驤將軍胡彬以水軍五千援壽陽。琰，安之子也。

是時秦兵旣盛，都下震恐。謝玄入，問計於謝安，安夷然，`夷，坦也，平也。言坦然無異平日也。`答曰：「已別有旨。」旣而寂然。玄不敢復言，乃令張玄重請。`復，扶又翻。重，直用翻。`安遂命駕出遊山墅，`墅，承與翻，園廬也。`親朋畢集，與玄圍棋賭墅。安棋常劣於玄，是日，玄懼，便為敵手而又不勝。`敵手，謂下子爭行劫，智算相敵也。玄意不在棋，故不能勝安。`安遂游陟，至夜乃還。`還，從宣翻，又如字。`桓沖深以根本為憂，遣精銳三千入衞京師；謝安固卻之，曰：「朝廷處分已定，`處，昌呂翻。分，扶問翻。`兵甲無闕，西藩宜留以為防。」沖對佐吏歎曰：`諸藩府參佐為佐吏。`「謝安石有廟堂之量，不閑將略。`將，卽亮翻。`今大敵垂至，方遊談不暇，遣諸不經事少年拒之，衆又寡弱，天下事已可知，吾其左衽矣！」

*
以琅邪王道子錄尚書六條事。`錄尚書六條事，始於劉聰。`

*
冬，十月，秦陽平公融等攻壽陽；癸酉，克之，執平虜將軍徐元喜等。融以其參軍河南郭褒為淮南太守。`淮南郡本治壽陽，秦旣得之，以郭褒為太守。`慕容垂拔鄖城。`杜預曰：江夏雲杜縣東南有鄖城。鄖，于分翻。`胡彬聞壽陽陷，退保硤石，`水經註：淮水東過壽春縣北，右合肥水；又北逕山峽中，謂之峽石，對岸山上結二城，以防津要。杜佑曰：硤石，今汝陰郡下蔡縣。`融進攻之。秦衞將軍梁成等帥衆五萬屯于洛澗，柵淮以遏東兵。`水經註：洛澗上承死馬塘水，北歷秦墟，下注淮，謂之洛口。帥，讀曰率；下同。`謝石、謝玄等去洛澗二十五里而軍，憚成不敢進。胡彬糧盡，潛遣使告石等曰：「今賊盛糧盡，恐不復見大軍！」`復，扶又翻。`秦人獲之，送於陽平公融。融馳使白秦王堅曰：「賊少易擒，但恐逃去，宜速赴之！」`使，疏吏翻；下同。融持議以為晉不可伐，今臨敵乃輕脫如此，亦天奪其鑒也。少，詩沼翻。易，以豉翻。`堅乃留大軍於項城，引輕騎八千，兼道就融於壽陽。遣尚書朱序來說謝石等，以為：「強弱異勢，不如速降。」`三年，堅執朱序於襄陽，拜為度支尚書。說，輸芮翻。降，戶江翻。`序私謂石等曰：「若秦百萬之衆盡至，誠難與為敵。今乘諸軍未集，宜速擊之；若敗其前鋒，`敗，補邁翻。`則彼已奪氣，可遂破也。」

石聞堅在壽陽，甚懼，欲不戰以老秦師。謝琰勸石從序言。十一月，謝玄遣廣陵相劉牢之帥精兵五千趣洛澗，`趣，七喻翻。`未至十里，梁成阻澗為陳以待之。`陳，讀曰陣；下同。`牢之直前渡水，擊成，大破之，斬成及弋陽太守王詠；`曹魏分西陽、蘄春，置弋陽郡；秦未能有其地也，王詠領太守耳。弋陽，唐為光、蘄、黃三州之地。`又分兵斷其歸津，`斷，丁管翻。`秦步騎崩潰，爭赴淮水，士卒死者萬五千人，執秦揚州刺史王顯等，盡收其器械軍實。於是謝石等諸軍，水陸繼進。秦王堅與陽平公融登壽陽城望之，見晉兵部陣嚴整，又望八公山上草木皆以為晉兵，`八公山在今壽春縣北四里。世傳漢淮南王安好神仙，忽有八公皆鬚眉皓素，詣門求見。門者曰：「吾王好長生，今先生無駐衰之術，未敢以聞。」八公皆變成童。遂立廟於山上。或言今廟食于此山者，乃左吳、朱驕、伍被、雷被等八人，皆淮南王客，世以八公為仙，誤也。`顧謂融曰：「此亦勍敵，何謂弱也！」`勍，渠京翻，強也。`憮然始有懼色。`憮，罔甫翻，悵然失意貌。`

秦兵逼肥水而陳，晉兵不得渡。謝玄遣使謂陽平公融曰：「君懸軍深入，而置陳逼水，此乃持久之計，非欲速戰者也。若移陳少卻，`少，詩沼翻；下同。`使晉兵得渡，以決勝負，不亦善乎！」秦諸將皆曰：「我衆彼寡，不如遏之，使不得上，`上，時掌翻。`可以萬全。」堅曰：「但引兵少卻，使之半渡，我以鐵騎蹙而殺之，蔑不勝矣！」融亦以為然，遂麾兵使卻。秦兵遂退，不可復止。`兩陳相向，退者先敗，此用兵之常勢也。復，扶又翻。`謝玄、謝琰、桓伊等引兵渡水擊之。融馳騎略陳，欲以帥退者，`帥，讀曰率。`馬倒，為晉兵所殺，秦兵遂潰。玄等乘勝追擊，至于青岡；`青岡去今壽春縣三十里。`秦兵大敗，自相蹈藉而死者，蔽野塞川。`言敗兵自相蹈踐，枕藉而死也。藉，慈夜翻。塞，悉則翻。`其走者聞風聲鶴唳，皆以為晉兵且至，晝夜不敢息，草行露宿，`草行者，涉草而行，不敢由路；露宿者，宿於野次，不敢入人家；皆懼追兵也。`重以飢凍，`重，直用翻。`死者什七、八。初，秦兵少卻，朱序在陳後呼曰：`呼，火故翻。`「秦兵敗矣！」衆遂大奔。序因與張天錫、徐元喜皆來奔。獲秦王堅所乘雲母車。`【章：十二行本「車」下有「及儀服、器械、軍資、珍寶、畜產不可勝計」十五字；乙十一行本同；孔本同；張校同；退齋校同。】晉制：雲母車，以雲母飾犢車；臣下不得乘，以賜王公耳。趙彥絟續古今註：石虎皇后乘輦，以純雲母代紗，四望皆通徹。`復取壽陽，執其淮南太守郭褒。`晉復取壽陽，故秦所置太守見執。`

堅中流矢，`中，竹仲翻。`單騎走至淮北，飢甚，民有進壺飧、豚髀者，`飧，蘇昆翻。熟食曰飧。字林曰：水澆飯也。`堅食之，賜帛十匹，綿十斤。辭曰：「陛下厭苦安樂，`樂，音洛。`自取危困。臣為陛下子，陛下為臣父，安有子飼其父而求報乎！」弗顧而去。`飼，祥吏翻。`堅謂張夫人曰：「吾今復何面目治天下乎！」`復，扶又翻。治，直之翻。`潸然流涕。`潸，所姦翻，涕流貌，又所版翻、所晏翻。`

是時，諸軍皆潰，惟慕容垂所將三萬人獨全，`垂別擊鄖城，不與淝水之戰，且持軍嚴整，故諸軍皆潰而垂軍獨全。將，卽亮翻。`堅以千餘騎赴之。世子寶言於垂曰：「家國傾覆，天命人心皆歸至尊，但時運未至，故晦跡自藏耳。今秦主兵敗，委身於我，是天借之便以復燕祚，此時不可失也，願不以意氣微恩亡社稷之重！」`意氣微恩，謂堅厚禮垂父子也。`垂曰：「汝言是也。然彼以赤心投命於我，若之何害之！天苟棄之，不患不亡。不若保護其危以報德，徐俟其釁而圖之，旣不負宿心，且可以義取天下。」`慕容垂此言，猶有君人之度。`奮威將軍慕容德曰：「秦強而幷燕，秦弱而圖之，此為報仇雪恥，非負宿心也；兄柰何得而不取，釋數萬之衆以授人乎？」垂曰：「吾昔為太傅所不容，置身無所，逃死於秦，`見一百二卷海西公太和四年。`秦主以國士遇我，恩禮備至。後復為王猛所賣，`復，扶又翻；下尚復、德復同。`無以自明，秦主獨能明之，`見太和五年。`此恩何可忘也！若氐運必窮，吾當懷集關東，以復先業耳，關西會非吾有也。」冠軍行參軍趙秋曰：「明公當紹復燕祚，著於圖讖；`冠，古玩翻。讖，楚譖翻。`今天時已至，尚復何待！若殺秦主，據鄴都，鼓行而西，三秦亦非苻氏之有也！」垂親黨多勸垂殺堅，垂皆不從，悉以兵授堅。平南將軍慕容暐屯鄖城，聞堅敗，棄其衆遁去；至滎陽，慕容德復說暐起兵以復燕祚，`尚復、德復，扶又翻。說，輸芮翻。`暐不從。

謝安得驛書，知秦兵已敗，時方與客圍棋，攝書置牀上，了無喜色，`攝，收也。`圍棋如故。客問之，徐答曰：「小兒輩遂已破賊。」旣罷，還內，過戶限，不覺屐齒之折。`言其喜甚也。史言安矯情鎮物。人臣以安社稷為悅者也，大敵壓境，一戰而破之，安得不喜乎！屐齒之折，亦非安之訾也。`

丁亥，謝石等歸建康，得秦樂工，能習舊聲，於是宗廟始備金石之樂。`永嘉之亂，伶官樂器皆沒於劉、石。江左初立，宗廟以無雅樂及伶人，省太樂幷鼓吹令；是後頗得登歌食舉之樂，猶有未備。太寧末，明帝又訪阮孚等增益之。咸和中，成帝乃復置太樂官，鳩集遺工，而尚未有金石也。及慕容儁平冉閔，兵戈之際，鄴下樂人頗亦有來者。謝尚鎮壽陽，採拾樂人以備太樂，幷制石磬，雅樂始頗具。而王猛平鄴，慕容氏所得樂聲，又入關右；今破苻堅，獲其樂工楊蜀等，閑習舊樂，於是金石始備焉。`乙未，以張天錫為散騎常侍，`散，悉亶翻。騎，奇寄翻。`朱序為琅邪內史。

*
秦王堅收集離散，比至洛陽，`比，必寐翻。`衆十餘萬，百官、儀物、軍容粗備。`粗，坐五翻。`

慕容農謂慕容垂曰：「尊不迫人於險，`尊，謂其父垂也。慕容令亦呼垂為尊，蓋其父子間常稱也。`其義聲足以感動天地。農聞祕記曰：『燕復興當在河陽。』`燕，於賢翻。`夫取果於未熟與自落，不過晚旬日之間，然其難易美惡，相去遠矣！」`易，以豉翻。`垂心善其言，行至澠池，`澠，彌兗翻。`言於堅曰：「北鄙之民，聞王師不利，輕相扇動，臣請奉詔書以鎮慰安集之，因過謁陵廟。」`垂欲因行自謁其祖父陵廟也。`堅許之。權翼諫曰：「國兵新破，四方皆有離心，宜徵集名將，`將，卽亮翻。`置之京師，以固根本，鎮枝葉。垂勇略過人，世豪東夏，`夏，戶雅翻。`頃以避禍而來，其心豈止欲作冠軍而已哉！`冠，古玩翻。`譬如養鷹，飢則附人，每聞風飊之起，常有陵霄之志，正宜謹其絛籠，`飊，扶搖風也。釋曰：疾風自下而上曰飊，音卑遙翻。絛，他刀翻；絲繩也，所以紲鷹。`豈可解縱，任其所欲哉！」堅曰：「卿言是也。然朕已許之，匹夫猶不食言，`孔安國曰：食言者，食盡其言，偽不實。`況萬乘乎！`乘，繩證翻。`若天命有廢興，固非智力所能移也。」翼曰：「陛下重小信而輕社稷，臣見其往而不返，關東之亂，自此始矣。」堅不聽，遣將軍李蠻、閔亮、尹固`【章：十二行本「固」作「國」；乙十一行本同。】`帥衆三千送垂。又遣驍騎將軍石越帥精卒三千戍鄴，驃騎將軍張蚝帥羽林五千戍幷州，鎮軍將軍毛當帥衆四千戍洛陽。`驍，堅堯翻。騎，奇寄翻；下同。帥，讀曰率；下同。驃，匹妙翻。蚝，七吏翻。`權翼密遣壯士邀垂於河橋南空倉中，垂疑之，自涼馬臺結草筏以渡，`水經註：東郡白馬縣有涼城，河水逕其北；有神馬亭，西去白馬津可二十許里，實中層峙，南北二百步，東西五十許步。今按神馬亭旣在東郡，白馬正對黎陽岸，垂安得越滎、洛而至此渡河乎！此涼馬臺蓋在富平津橋之西也。涼馬臺，由昔人於河渚浴馬，浴竟，驅馬就高納涼，因名。`使典軍程同衣己衣，乘己馬，與僮僕趣河橋。`典軍，蓋王國官，垂在燕為吳王時所置也。同衣，於旣翻。趣，七喻翻。`伏兵發，同馳馬獲免。

十二月，秦王堅至長安，哭陽平公而後入，諡曰哀公。大赦，復死事者家。`復，方目翻，復其家之賦役也。`

*
庚午，大赦。以謝石為尚書令。進謝玄號前將軍；固讓不受。
*
謝安壻王國寶，坦之之子也；安惡其為人，`惡，烏路翻。`每抑而不用，以為尚書郎。國寶自以望族，故事唯作吏部，不為餘曹，`尚書郎，晉制三十五曹，置郎二十三人，更相統攝。及江左，無直事、右民、屯田、車部、別兵、都兵、騎兵、左‧右士、運曹十曹郎。康、穆以後，又無虞曹、二千石二郎，但有殿中、祠部、吏部、儀曹、三公、比部、金部、倉部、度支、都官、左民、起部、水部、主客、駕部、庫部、中兵、外兵十八曹。後又省主客、起部、水部，餘十五曹，而吏部最為清選。`固辭不拜，由是怨安。國寶從妹為會稽王道子妃，帝與道子皆嗜酒，狎昵邪諂，`從，才用翻。昵，尼質翻。`國寶乃譖安於道子，使離間之於帝。`間，古莧翻。`安功名旣盛，而險詖求進之徒，多毀短安，帝由是稍疎忌之。`詖，彼義翻。`

*
初開酒禁，`漢建安中，曹公嚴酒禁。`增民稅米，口五石。`咸和五年，成帝始度百姓田，取十分之一，率畝稅米三升。哀帝卽位，減田租，畝收二升。太元二年，帝除度田收租之制，公王以下，口稅三斛，唯蠲在役之身。至是年，又增稅米，口五石。`

*
秦呂光行越流沙三百餘里，`自玉門出，渡流沙，西行至鄯善，北行至車師。又，且末國在鄯善西，其國之西北，有流沙數百里，夏日有熱風，為行旅之患。風之所至，唯老駝預知之，卽嗔而聚立，埋其口鼻於沙中，人每以為候，亦卽將氈擁蔽鼻口。其風迅駛，斯須過盡，若不防者，必致危斃。桑欽曰：流沙地在張掖居延縣西北。杜佑曰：流沙在沙州，敦煌郡西八十里。酈道元曰：弱水入流沙。流沙，與水流行也。亦言出鍾山，西行極崦嵫之山，在西海郡北；流沙又逕浮渚，歷壑市之國，又逕于鳥山之東朝雲國，西歷崐山，西南出于過瀛之山。大荒山經曰：西南海之外，流沙出焉。`焉耆等諸國皆降。`降，戶江翻。`惟龜茲王帛純拒之，`龜茲，音丘慈。`嬰城固守，光進軍攻之。

*
秦王堅之入寇也，以乞伏國仁為前將軍，領先鋒騎；`騎，奇寄翻。`會國仁叔父步頹反於隴西，堅遣國仁還討之。`國仁代司繁鎮勇士，見上卷元年。`步頹聞之，大喜，迎國仁於路。國仁置酒，大言曰：「苻氏疲民逞兵，殆將亡矣，吾當與諸君共建一方之業。」及堅敗，國仁遂迫脅諸部，有不從者，擊而倂之，衆至十餘萬。

*
慕容垂至安陽，`安陽在鄴城西南。`遣參軍田山修牋於長樂公丕。`樂，音洛。`丕聞垂北來，疑其欲為亂，然猶身自迎之。趙秋勸垂於座取丕，因據鄴起兵；垂不從。丕謀襲擊垂。侍郎天水姜讓諫曰：`晉制，王國置侍郎二人。`「垂反形未著，而明公擅殺之，非臣子之義；不如待以上賓之禮，嚴兵衞之，密表情狀，聽敕而後圖之。」丕從之，館垂於鄴西。`館，音貫。`

垂潛與燕之故臣謀復燕祚，會丁零翟斌起兵叛秦，`丁零種落，本居中山，苻堅之滅燕也，徙於新安。斌仕秦為衞軍從事中郎。斌，音彬。`謀攻豫州牧平原公暉於洛陽，秦王堅驛書使垂將兵討之。`將，卽亮翻。`石越言於丕曰：「王師新敗，民心未安，負罪亡匿之徒，思亂者衆，故丁零一唱，旬日之中，衆已數千，此其驗也。慕容垂，燕之宿望，有興復舊業之心，今復資之以兵，此為虎傅翼也。」`今復，扶又翻。為，于偽翻。傅，讀曰附。`丕曰：「垂在鄴如藉虎寢蛟，`藉，慈夜翻。`常恐為肘腋之變，`腋，音亦。`今遠之於外，不猶愈乎！`遠，于願翻。`且翟斌凶悖，`悖，蒲內翻，又蒲沒翻。`必不肯為垂下，使兩虎相斃，吾從而制之，此卞莊子之術也。」乃以羸兵二千及鎧仗之弊者給垂，`羸，倫為翻。鎧，可亥翻。`又遣廣武將軍苻飛龍帥氐騎一千為垂之副。`帥，讀曰率。騎，奇寄翻。`密戒飛龍曰：「垂為三軍之帥，卿為謀垂之將，行矣，勉之！」`成都王穎使和演圖王浚，殷浩使魏憬圖姚襄，苻丕使苻飛龍圖慕容垂，智略不足以濟，其敗同一轍也。帥，所類翻。將，卽亮翻。`

垂請入鄴城拜廟，`燕都鄴，故廟在鄴城。`丕弗許，乃潛服而入；亭吏禁之，垂怒，斬吏燒亭而去。石越言於丕曰：「垂敢輕侮方鎮，殺吏燒亭，反形已露，可因此除之。」丕曰：「淮南之敗，垂侍衞乘輿，`乘，繩證翻。`此功不可忘也。」越曰：「垂尚不忠於燕，安能盡忠於我！失今不取，必為後患。」丕不從。越退，告人曰：「公父子好為小仁，不顧大計，終當為人禽耳。」`丕父子後卒如越之言。好，呼到翻。`

垂留慕容農、慕容楷、慕容紹於鄴，行至安陽之湯池，閔亮、李毗自鄴來，以丕與苻飛龍所謀告垂。`幾事不密則害成。苻飛龍固不足以辦垂，況其謀已泄邪！`垂因激怒其衆曰：「吾盡忠於苻氏，而彼專欲圖吾父子，吾雖欲已，得乎！」`已，止也。`乃託言兵少，`少，詩沼翻。`停河內募兵，旬日間，有衆八千。

平原公暉遣使讓垂，趣使進兵。`遣使，疏吏翻。趣，讀曰促。`垂謂飛龍曰：「今寇賊不遠，`河內距新安、洛陽，止隔大河耳，故云然。`當晝止夜行，襲其不意。」飛龍以為然。壬午，夜，垂遣世子寶將兵居前，少子隆勒兵從己，`將，卽亮翻。少，詩照翻。`令氐兵五人為伍；陰與寶約，聞鼓聲，前後合擊氐兵及飛龍，盡殺之，參佐家在西者皆遣還，幷以書遺秦王堅，言所以殺飛龍之故。`蓋言丕使飛龍圖己，故殺之也。遺，于季翻。`

初，垂從堅入鄴，`見一百二卷海西公太和五年。`以其子麟屢嘗告變於燕，`事見太和四年。`立殺其母，然猶不忍殺麟，置之外舍，希得侍見。`見，賢遍翻。`及殺苻飛龍，麟屢進策畫，啓發垂意，`垂意所欲為，而思慮偶有所未及，麟能迎其機言之，故謂之啓發。`垂更奇之，寵待與諸子均矣。`為後麟亂燕張本。`

慕容鳳及燕故臣之子燕郡王騰、遼西段延等聞翟斌起兵，`段延蓋段國之種。燕，於賢翻。`各帥部曲歸之。`帥，讀曰率。`平原公暉使武平武侯毛當討斌。慕容鳳曰：「鳳今將雪先王之恥，`燕之亡也，鳳父桓死難，事見一百二卷海西公太和五年。`請為將軍斬此氐奴。」`為，于偽翻。`乃擐甲直進，`擐，音宦。`丁零之衆隨之，大敗秦兵，`敗，補邁翻。`斬毛當；遂進攻陵雲臺戍，克之，收萬餘人甲仗。`陵雲臺，魏文帝所築，在洛城西，秦置戍焉。`

癸未，慕容垂濟河焚橋，有衆三萬，留遼東鮮卑可足渾譚集兵於河內之沙城。`言河內，以別魏郡之沙城。燕主皝后可足渾氏，譚蓋亦燕之戚黨也。`垂遣田山如鄴，密告慕容農等使起兵相應。時日已暮，農與慕容楷留宿鄴中；慕容紹先出，至蒲池，`蒲池在鄴城外，慕容儁與羣臣宴處。`盜丕駿馬數百匹以待農、楷。甲申晦，農、楷將數十騎微服出鄴，遂同奔列人。`列人縣，漢屬鉅鹿郡，魏、晉屬廣平郡，其地在鄴城東北。魏收地形志：魏郡臨漳縣有列人城；又別有列人縣，亦屬魏郡。`

###### 孝武帝太元九年（甲申、三八四年）

*
春，正月，乙酉朔，秦長樂公丕大會賓客，`樂，音洛。`請慕容農不得，始覺有變；遣人四出求之，三日，乃知其在列人，已起兵矣。

慕容鳳、王騰、段延皆勸翟斌奉慕容垂為盟主；斌從之。垂欲襲洛陽，且未知斌之誠偽，乃拒之曰：「吾來救豫州，`秦平原公暉以豫州牧鎮洛陽。`不來赴君。君旣建大事，成享其福，敗受其禍，吾無預焉。」丙戌，垂至洛陽，平原公暉聞其殺苻飛龍，閉門拒之。翟斌復遣長史郭通往說垂，`復，扶又翻。說，輸芮翻；下同。`垂猶未許。通曰：「將軍所以拒通者，豈非以翟斌兄弟山野異類，無奇才遠略，必無所成故邪？獨不念將軍今日憑之，可以濟大業乎！」`謂憑其衆可以成功也。`垂乃許之。於是斌帥其衆來與垂會，`帥，讀曰率；下同。`勸垂稱尊號。垂曰：「新興侯，吾主也，`秦獲慕容暐，封為新興侯。`當迎歸返正耳。」

垂以洛陽四面受敵，欲取鄴而據之，乃引兵而東。故扶餘王餘蔚為滎陽太守，`餘蔚，卽太和五年開鄴北門納秦兵者。蔚，音紆勿翻。`及昌黎鮮卑衞駒各帥其衆降垂。`降，戶江翻。`垂至滎陽，羣下固請上尊號，垂乃依晉中宗故事，`晉元帝廟號中宗。上，時掌翻。`稱大將軍、大都督、燕王，承制行事，`晉元帝稱王承制，見九十卷建武元年。`謂之統府。羣下稱臣，文表奏疏，封拜官爵，皆如王者。以弟德為車騎大將軍，封范陽王；`騎，奇寄翻。`兄子楷為征西大將軍，封太原王；`燕本封德為范陽王，今復其故。楷，恪子也；恪封太原王，今令楷襲父爵。`翟斌為建義大將軍，封河南王；餘蔚為征東將軍、統府左司馬，封扶餘王；衞駒為鷹揚將軍，慕容鳳為建策將軍。`建策將軍，亦慕容垂一時所署置也。`帥衆二十餘萬，`帥，讀曰率。`自石門濟河，長驅向鄴。

慕容農之奔列人也，止於烏桓魯利家，`魯利本烏桓種，而家於列人。`利為之置饌，`為，于偽翻。饌，雛皖翻，又雛戀翻，饔也。`農笑而不食。利謂其妻曰：「惡奴，`句絕。惡奴，蓋詈其妻之語。`郎貴人，家貧無以饌之，柰何？」妻曰：「郎有雄才大志，今無故而至，必將有異，非為飲食來也。`為，于偽翻。`君亟出，遠望以備非常。」利從之。農謂利曰：「吾欲集兵列人以圖興復，卿能從我乎？」利曰：「死生唯郎是從。」`今世俗多呼其主為郎主，又呼其主之子為郎君。`農乃詣烏桓張驤，說之曰：`驤，思將翻。說，輸芮翻；下同。`「家王已舉大事，翟斌等咸相推奉，遠近響應，故來相告耳。」驤再拜曰：「得舊主而奉之，敢不盡死！」於是農驅列人居民為士卒，斬桑榆為兵，裂襜裳為旗，`襜，昌占翻。爾雅曰：衣蔽前也。郭璞曰：衣蔽膝也。`使趙秋說屠各畢聰。聰與屠各卜勝、張延、李白、郭超及東夷餘和、敕勃、`屠，直於翻。餘和、敕勃，蓋二人。`易陽烏桓劉大各帥部衆數千赴之。`易陽縣，漢屬趙國，魏、晉屬陽平郡。劉昫曰：唐洺州臨洺縣，古易陽縣也，隋開皇六年更名。帥，讀曰率。`農假張驤輔國將軍，劉大安遠將軍，魯利建威將軍。農自將攻破館陶，`館陶縣，漢屬魏郡，魏、晉屬陽平郡。將，卽亮翻。`收其軍資器械，遣蘭汗、段讚、趙秋、慕輿悕略取康臺牧馬數千匹。`悕，香衣翻。魏收地形志：廣平郡平恩縣有康臺澤。杜預曰：不以道取曰略。`汗，燕王垂之從舅；讚，聰之子也。`從，才用翻。`於是步騎雲集，衆至數萬，驤等共推農為使持節、都督河北諸軍事、驃騎大將軍，監統諸將，`使，疏吏翻。驃，匹妙翻。騎，奇寄翻。監，工銜翻。`隨才部署，上下肅然。農以燕王垂未至，不敢封賞將士。趙秋曰：「軍無賞，士不往，`言無賞以獎激之，則士不往赴戰也。`今之來者，皆欲建一時之功，規萬世之利，`規，圖也。`宜承制封拜，以廣中興之基。」農從之，於是赴者相繼；垂聞而善之。農間招庫傉官偉於上黨，`【章：十二行本「間」作「西」；乙十一行本同；孔本同；張校同。】``【嚴：「庫」改「厙」，下同。】`東引乞特歸於東阿，北召光烈將軍平叡及叡兄汝陽太守幼於燕國，偉等皆應之。`間，古莧翻。遣間使招之也。傉，奴沃翻。東阿縣，漢屬東郡，晉屬濟北郡，唐屬濟州。汝陽縣，漢、晉屬汝南郡，後分為汝陽郡。平幼蓋先嘗為汝陽太守時居燕國也。偉等皆燕之舊臣，故招之而應。光烈將軍，蓋亦前燕以授平叡。`又遣蘭汗攻頓丘，克之。`頓丘縣，漢屬東郡；武帝泰始二年，分置頓丘郡。`農號令整肅，軍無私掠，`言其軍不敢掠居民而私其物。`士女喜悅。

長樂公丕使石越將步騎萬餘討之。農曰：「越有智勇之名，今不南拒大軍而來此，是畏王而陵我也；`王謂慕容垂。`必不設備，可以計取之。」衆請治列人城，`治，直之翻；下同。`農曰：「善用兵者，結士以心，不以異物。`異物，猶言別物也。`今起義兵，唯敵是求，當以山河為城池，何列人之足治也！」辛卯，越至列人西，農使趙秋及參軍綦毋滕擊越前鋒，破之。`越之氣已挫矣。`參軍太原趙謙言於農曰：「越甲仗雖精，人心危駭，易破也，`易，以豉翻。`宜急擊之。」農曰：「彼甲在外，我甲在心，`士心欲鬬，則雖無甲冑而勇於赴戰，故曰甲在心。`晝戰，則士卒見其外貌而憚之，不如待暮擊之，可以必克。」令軍士嚴備以待，毋得妄動。越立柵自固，農笑謂諸將曰：「越兵精士衆，不乘初至之銳以擊我，方更立柵，吾知其無能為也。」向暮，農鼓譟出，陳于城西，`陳，讀曰陣。`牙門劉木請先攻越柵，農笑曰：「凡人見美食，誰不欲之，何得獨請！然汝猛銳可嘉，當以先鋒惠汝。」木乃帥壯士四百騰柵而入，秦兵披靡；`帥，讀曰率；下同。披，普彼翻。`農督大衆隨之，大敗秦兵，斬越，送首於垂。`敗，補邁翻。`越與毛當，皆秦之驍將也，`驍，堅堯翻。將，卽亮翻。`故秦王堅使助二子鎮守；旣而相繼敗沒，人情騷動，`騷，愁也，擾也。`所在盜賊羣起。

庚戌，燕王垂至鄴，改秦建元二十年為燕元年，服色朝儀，皆如舊章。`朝，直遙翻。`以前岷山公庫傉官偉為左長史，前尚書段崇為右長史，滎陽鄭豁等為從事中郎。`凡帶前字者，皆前燕所授官也。`慕容農引兵會垂於鄴，垂因其所稱之官而授之。`卽張驤等所推之官也。`立世子寶為太子，封從弟拔等十七人及甥宇文輸、`【嚴：「輸」改「翰」。】`舅子蘭審皆為王；`從，才用翻。`其餘宗族及功臣封公者三十七人，侯、伯、子、男者八十九人。可足渾譚集兵得二萬餘人，攻野王，拔之，`垂使譚集兵於河內之沙城，遂因而攻拔野王。`引兵會攻鄴。平幼及其弟叡、規亦帥衆數萬會垂於鄴。

長樂公丕使姜讓誚讓燕王垂，且說之曰：「過而能改，今猶未晚也。」`誚，才笑翻。說，輸芮翻。`垂曰：「孤受主上不世之恩，故欲安全長樂公，使盡衆赴京師，`京師，謂長安也。`然後脩復國家之業，與秦永為鄰好。`好，呼到翻。`何故闇於機運，不以鄴城見歸？若迷而不復，當窮極兵勢，恐單馬求生，亦不可得也。」讓厲色責之曰：「將軍不容於家國，投命聖朝，`朝，直遙翻。`燕之尺土，將軍豈有分乎？`分，扶問翻。`主上與將軍風殊類別，`言氐處關西，鮮卑在東北，旣不同風，族類又別也。`一見傾心，親如宗戚，寵踰勳舊，自古君臣際遇，有如是之厚者乎？一旦因王師小敗，遽有異圖！長樂公，主上元子，受分陝之任，`陝，失冉翻。`寧可束手輸將軍以百城之地乎？將軍欲裂冠毀冕，`左傳，晉率陰戎伐潁。景王使詹桓伯辭於晉曰：「我在伯父，猶衣服之有冠冕，木水之有本原，民人之有謀主也。伯父若裂冠毀冕，拔本塞原，專棄謀主，雖戎狄，其何有余一人！」`自可極其兵勢，奚更云云！但惜將軍以七十之年，懸首白旗，`武王斬紂首，懸於大白之旗。`高世之忠，更為逆鬼耳！」垂默然。`姜讓之辭直，垂心內愧，故默然無以答。`左右請殺之，垂曰：「彼各為其主耳，何罪！」禮而歸之，遺丕書及上秦王堅表，陳述利害，請送丕歸長安。堅及丕怒，復書切責之。`為，于偽翻。遺，于季翻。上，時掌翻。`
*
鷹揚將軍劉牢之攻秦譙城，拔之。桓沖遣上庸太守郭寶攻秦魏興、上庸、新城三郡，拔之。將軍楊佺期進據成固，擊秦梁州刺史潘猛，走之。佺期，亮之子也。`楊亮見上卷太元二年。`

*
壬子，燕王垂攻鄴，拔其外郭，長樂公丕退守中城。關東六州郡縣多送任請降於燕。`降，戶江翻。`癸丑，垂以陳留王紹行冀州刺史，屯廣阿。`廣阿縣，前漢屬鉅鹿郡，後漢併入鉅鹿縣。有廣阿澤，在鉅鹿縣界，卽大陸澤也。`

*
豐城宣穆公桓沖聞謝玄等有功，自以失言，`謂去年「吾其左衽」之言也。`慙恨成疾；二月，辛巳，卒。朝議欲以謝玄為荊、江二州刺史。`朝，直遙翻。`謝安自以父子名位太盛，又懼桓氏失職怨望，乃以梁郡太守桓石民為荊州刺史，河東太守桓石虔為豫州刺史，豫州刺史桓伊為江州刺史。

*
燕王垂引丁零、烏桓之衆二十餘萬為飛梯地道以攻鄴，不拔；乃築長圍守之，分處老弱於肥鄕，`晉志，肥鄕縣屬廣平郡。魏收曰：天平初，併入魏郡臨漳縣。隋復分置肥鄕縣，唐屬洺州。處，昌呂翻。`築新興城以置輜重。`重，直用翻。`

*
秦征東府官屬疑參軍高泰，燕之舊臣，有貳心，`苻丕為征東大將軍。高泰先仕燕，慕容垂以為從事中郎。`泰懼，與同郡虞曹從事吳韶逃歸勃海。`秦征東府置虞曹從事，掌所部山澤。泰與韶，皆勃海人也。`韶曰：「燕軍近在肥鄕，宜從之。」泰曰：「吾以避禍耳；去一君，事一君，吾所不為也！」申紹見而歎曰：「去就以道，可謂君子矣！」

*
燕范陽王德擊秦枋頭，取之，置戍而還。`還，音旋，又讀如字。`

*
東胡王晏據館陶，為鄴中聲援，鮮卑、烏桓及郡縣民據塢壁不從燕者尚衆；燕王垂遣太原王楷與鎮南將軍陳留王紹討之。楷謂紹曰：「鮮卑、烏桓及冀州之民，本皆燕臣，今大業始爾，人心未洽，所以小異；唯宜綏之以德，不可震之以威。吾當止一處，為軍聲之本，汝巡撫民夷，示以大義，彼必當聽從。」楷乃屯于辟陽。`地理風俗記曰：廣川西南六十里有辟陽亭，故縣也，漢高帝封審食其為侯國。魏收地形志，長樂郡信都縣有辟陽城。`紹帥騎數百往說王晏，為陳禍福，`帥，讀曰率。說，輸芮翻。為，于偽翻。`晏隨紹詣楷降，於是鮮卑、烏桓及塢民降者數十萬口。`降，戶江翻。`楷留其老弱，置守宰以撫之，發其丁壯十餘萬，與王晏詣鄴。垂大悅曰：「汝兄弟才兼文武，足以繼先王矣！」`言足以繼慕容恪也。`
*
三月，以衞將軍謝安為太保。

*
秦北地長史慕容泓聞燕王垂攻鄴，亡奔關東，收集鮮卑，衆至數千，還屯華陰，敗秦將軍強永，`華，戶化翻。敗，補邁翻。強，其兩翻。`其衆遂盛；自稱都督陝西諸軍事、大將軍、雍州牧、濟北王，`陝，式冉翻。雍，於用翻。濟，子禮翻。`推垂為丞相、都督陝東諸軍事、領大司馬、冀州牧、吳王。

秦王堅謂權翼曰：「不用卿言，`謂不用翼之言而遣慕容垂也。`使鮮卑至此。關東之地，吾不復與之爭，`復，扶又翻。`將若泓何？」乃以廣平公熙為雍州刺史，鎮蒲阪。`阪，音反。`徵雍州牧鉅鹿公叡為都督中外諸軍事、衞大將軍、錄尚書事，配兵五萬；以左將軍竇衝為長史，龍驤將軍姚萇為司馬，以討泓。`驤，思將翻。`

平陽太守慕容沖亦起兵於平陽，有衆二萬，進攻蒲坂；堅使竇衝討之。

*
庫傉官偉帥營部數萬至鄴，燕王垂封偉為安定王。

*
秦冀州刺史阜城侯定守信都，高城男紹在國，`高城縣屬勃海郡，唐為滄州鹽山縣。`高邑侯亮、重合侯謨守常山，`重，直龍翻。`固安侯鑒守中山。燕王垂遣前將軍、樂浪王溫督諸軍攻信都，不克；`樂浪，音洛琅。`夏，四月，丙辰，遣撫軍大將軍麟益兵助之。定、鑒，秦王堅之從叔；紹、謨，從弟；亮，從子也。`從，才用翻。`溫，燕王垂之弟子也。

*
慕容泓聞秦兵且至，懼，帥衆將奔關東。`帥，讀曰率；下同。`秦鉅鹿愍公叡粗猛輕敵，欲馳兵邀之。姚萇諫曰：「鮮卑皆有思歸之志，故起而為亂，宜驅令出關，不可遏也。夫執鼷鼠之尾，猶能反噬於人。`鼷鼠，一名甘口鼠，食物不痛。爾雅曰：有螫毒者。鼷，音奚。`彼自知困窮，致死於我，萬一失利，悔將何及。但可鳴鼓隨之，彼將奔敗不暇矣。」`使苻叡能用姚萇之言，慕容泓必東奔，慕容沖敗而無所歸，必亦就禽矣。`叡弗從，戰于華澤，`華澤卽華陰之澤也。華，戶化翻。`叡兵敗，為泓所殺。萇遣龍驤長史趙都、參軍姜協詣秦王堅謝罪；`驤，思將翻。`堅怒，殺之。萇懼，奔渭北馬牧，`馬牧，牧馬之地，猶漢之牧苑也。`於是天水尹緯、尹詳、南安龐演等糾扇羌豪，`龐，皮江翻。`帥其戶口歸萇者五萬餘家，`帥，讀曰率。`推萇為盟主。萇自稱大將軍、大單于、萬年秦王，大赦，改元白雀，`通鑑目錄：年經國緯，自此以後，姚萇繫之後秦。單，音蟬。`以尹詳、龐演為左、右長史，南安姚晃及尹緯為左、右司馬，天水狄伯支等為從事中郎，羌訓等為掾屬，王據等為參軍，王欽盧、姚方成等為將帥。`掾，以絹翻。將，卽亮翻。帥，所類翻。`

*
秦竇衝擊慕容沖於于河東，大破之；沖帥鮮卑騎八千奔慕容泓。泓衆至十餘萬，遣使謂秦王堅曰：「吳王已定關東，可速資備大駕，奉送家兄皇帝，`暐，泓之兄也。`泓當帥關中燕人翼衞乘輿，還返鄴都，`乘，繩證翻。還，音旋，又如字。`與秦以虎牢為界，永為鄰好。」`好，呼到翻。`堅大怒，召慕容暐責之曰：「今泓書如此，卿欲去者，朕當相資。卿之宗族，可謂人面獸心，不可以國士期也！」暐叩頭流血，涕泣陳謝。堅久之曰：「此自三豎所為，非卿之過。」`三豎，謂垂、泓、沖。`復其位，待之如初。命暐以書招諭泓、沖及垂。暐密遣使謂泓曰：「吾籠中之人，必無還理；且燕室之罪人也，`暐不能保燕之社稷，故自謂為罪人。`不足復顧。`復，扶又翻。`汝勉建大業，以吳王為相國，中山王為太宰、領大司馬，汝可為大將軍、領司徒，承制封拜，聽吾死問，汝便卽尊位。」泓於是進向長安，改元燕興。

*
燕王垂以鄴城猶固，會僚佐議之。右司馬封衡請引漳水灌之；`用曹操攻鄴故智也。`從之。垂行圍，`行，下孟翻。`因飲於華林園，`洛都、鄴都皆有華林園；鄴之華林，則魏武所築也。`秦人密出兵掩之，矢下如雨，垂幾不得出，`幾，居依翻。`冠軍大將軍隆將騎衝之，垂僅而得免。`將，卽亮翻。騎，奇寄翻。`

*
竟陵太守趙統攻襄陽，秦荊州刺史都貴奔魯陽。

*
五月，秦洛州刺史張五虎據豐陽來降。`降，戶江翻。`
*
梁州刺史楊亮帥衆五萬伐蜀，`帥，讀曰率。`遣巴西太守費統將水陸兵三萬為前鋒。`費，扶沸翻。將，卽亮翻。`亮屯巴郡，秦益州刺史王廣遣巴西太守康回等拒之。`姓譜：西胡自有康姓。`
*
秦苻定、苻紹皆降於燕；`定以信都降，紹以高城降。降，戶江翻；下同。`燕慕容麟引兵西攻常山。`苻謨守常山。`

*
後秦王萇進屯北地，`姚萇書後秦，以別於苻秦也。`秦華陰、北地、新平、安定羌、胡降之者十餘萬。

*
六月，癸丑朔，崇德太后褚氏崩。

*
秦王堅自帥步騎二萬以擊後秦，軍于趙氏塢，`據晉書‧載記，趙氏塢在北地。帥，讀曰率。騎，奇寄翻。`使護軍將軍楊璧等分道攻之；後秦兵屢敗，斬後秦王萇之弟鎮軍將軍尹買。後秦軍中無井，秦人塞安公谷、堰同官水以困之。`安公谷、同官水皆在今耀州界。魏收地形志，北地郡有銅官縣，真君七年置。杜佑曰：銅官本漢祋祤縣地，晉為頻陽；苻秦於祋祤北銅官川置銅官護軍，後魏太武罷護軍，置銅官縣；後周武帝移於今所；隋以後，唯作同官。塞，悉則翻。`後秦人恟懼，有渴死者。`恟，許拱翻。`會天大雨，後秦營中水三尺，繞營百步之外，寸餘而已，後秦軍復振。`復，扶又翻。`秦王堅歎曰：「天亦佑賊乎！」`天不助秦，不可復支矣。`

*
慕容泓謀臣高蓋等以泓德望不如慕容沖，且持法苛峻，乃殺泓，立沖為皇太弟，承制行事，置百官；以蓋為尚書令。後秦王萇遣子嵩為質於沖以請和。`欲連兵以斃秦，且畏沖兵之強也。質，音致。`

*
將軍劉春攻魯陽，都貴奔還長安。

*
後秦王萇帥衆七萬擊秦，秦王堅遣楊璧等拒之，為萇所敗；`敗，補邁翻。`獲楊璧及右將軍徐成、鎮軍將軍毛盛等將吏數十人，萇皆禮而遣之。

*
燕慕容麟拔常山，秦苻亮、苻謨皆降。`降，戶江翻。`麟進圍中山，秋，七月，克之，執苻鑒。`冀州皆為燕有，惟苻丕守鄴而已。`麟威聲大振，留屯中山。

*
秦幽州刺史王永、平州刺史苻沖帥二州之衆以擊燕。`帥，讀曰率。`燕王垂遣平朔將軍`【章：十二行本「平」作「甯」；乙十一行本同；張校同。】`平規擊永，`此平規別是一平規，平幼之弟，非與苻洛同反之平規也。`永遣昌黎太守宋敞逆戰於范陽，敞兵敗，規進據薊南。`薊，音計。`

*
秦平原公暉帥洛陽、陝城之衆七萬歸于長安。`陝，失冉翻。`

*
秦王堅聞慕容沖去長安浸近，`【章：十二行本「秦」上有「益州刺史王廣遣將軍王虬帥蜀漢之衆三萬北救長安」二十二字；乙十一行本同；孔本同；張校同；退齋校同。】`乃引兵歸，`歸自北地趙氏塢，使沖不逼長安，堅尚與萇相持，勝負之勢，未有所定也。沖兵旣逼，堅不容不還長安，萇得收嶺北以為資；堅、沖血戰而萇伺其敝；堅死而鮮卑東出，萇坐而取關中；真所謂鷸蚌相持，漁人之利也。`遣撫軍大將軍方戍驪山，`【章：十二行本「方」上有「高陽公」三字；乙十一行本同；孔本同；張校同。】``驪，力知翻。`拜平原公暉為都督中外諸軍事、車騎大將軍、錄尚書事，配兵五萬以拒沖。沖與暉戰于鄭西，大破之。堅又遣前將軍姜宇與少子河間公琳帥衆三萬拒沖於灞上；`少，詩照翻。`琳、宇皆敗死，沖遂據阿房城。`卽秦之阿房宮城。`

*
秦康回兵數敗，`數，所角翻。`退還成都。梓潼太守壘襲以涪城來降。`此晉西師之捷。姓譜曰：後趙錄有壘澄，本姓裴氏。`荊州刺史桓石民據魯陽，遣河南太守高茂北戍洛陽。`此晉自襄、沔北向之師也。`

*
己酉，葬康獻皇后于崇平陵。
*
燕翟斌恃功驕縱，邀求無厭，`斌，音彬。厭，於鹽翻。`又以鄴城久不下，潛有貳心。太子寶請除之，燕王垂曰：「河南之盟，不可負也；`斌引兵會垂於洛陽，垂與之盟，蓋在河南縣。`若其為難，`難，乃旦翻。`罪由於斌。今事未有形而殺之，人必謂我忌憚其功能；吾方收攬豪傑以隆大業，不可示人以狹，失天下之望也。藉彼有謀，吾以智防之，無能為也。」范陽王德、陳留王紹、驃騎大將軍農皆曰：「翟斌兄弟恃功而驕，必為國患。」垂曰：「驕則速敗，焉能為患！`焉，於乾翻，何也。`彼有大功，當聽其自斃耳。」禮遇彌重。

斌諷丁零及其黨請斌為尚書令。垂曰：「翟王之功，宜居上輔；但臺旣未建，此官不可遽耳。」斌怒，密與前秦長樂公丕通謀，`通鑑凡苻秦事，書曰秦；此「前」字衍。`使丁零決隄潰水；`燕引漳水以灌鄴，故斌欲決隄以潰之。`事覺，垂殺斌及其弟檀、敏，餘皆赦之。

斌兄子真，夜將營衆北奔邯鄲，`將，卽亮翻。邯鄲，音寒丹。`引兵還向鄴圍，欲與丕內外相應；太子寶與冠軍大將軍隆擊破之。`冠，古玩翻。`真還走邯鄲。`走，音奏。`

太原王楷、陳留王紹言於垂曰：「丁零非有大志，但寵過為亂耳。今急之則屯聚為寇，緩之則自散，散而擊之，無不克矣。」垂從之。

*
龜茲王帛純窘急，`呂光自去年進軍攻龜茲。龜茲，音丘慈。窘，渠隕翻。`重賂獪胡以求救；`獪胡，蓋又在龜茲之西。楊正衡曰：獪，古邁翻。`獪胡王遣其弟吶龍、侯將馗帥騎二十餘萬，`吶龍一人，馗又一人，侯將，官稱也；漢時西域諸國，各有輔國侯，安國侯、左‧右將，其後蓋併侯將為一官。吶，女劣翻，又女鬱翻。將，卽亮翻。馗，渠追翻。`幷引溫宿、尉頭等諸國兵合七十餘萬以救龜茲；`【嚴：「頭」改「須」。】`秦呂光與戰于城西，大破之。帛純出走，王侯降者三十餘國。`降，戶江翻。`光入其城；城如長安市邑，宮室甚盛。光撫寧西域，威恩甚著，遠方諸國，前世所不能服者，皆來歸附，上漢所賜節傳；`上，時掌翻。傳，張戀翻。`光皆表而易之，立帛純弟震為龜茲王。

*
八月，翟真自邯鄲北走，燕王垂遣太原王楷、驃騎大將軍農帥騎追之，及於下邑。`【章：十二行本「及」上有「甲寅」二字；乙十一行本同；孔本同；張校同；退齋校同。】`楷欲戰，農曰：「士卒飢倦，且視賊營不見丁壯，殆有他伏。」楷不從，進戰，燕兵大敗。真北趨中山，屯于承營。`羸師示弱者，必有伏兵，衆所通知也，然而往往墮其中而不自覺以致覆軍者多矣。趨，七諭翻；下同。`

*
鄴中芻糧俱盡，削松木以飼馬。`飼，祥吏翻。`燕王垂謂諸將曰：「苻丕窮寇，必無降理；`降，戶江翻。`不如退屯新城，`卽肥鄕之新興城也。`開丕西歸之路，以謝秦王疇昔之恩，且為討翟真之計。」丙寅夜，垂解圍趨新城。遣慕容農徇清河、平原，徵督租賦。農明立約束，均適有無，軍令嚴整，無所侵暴，由是穀帛屬路，軍資豐給。`屬，之欲翻。`

*
戊寅，南昌文穆公郗愔薨。`郗，丑之翻。愔，挹淫翻。`

*
太保安奏請乘苻氏傾敗，開拓中原，以徐、兗二州刺史謝玄為前鋒都督，帥豫州刺史桓石虔伐秦。`帥，讀曰率。`玄至下邳，秦徐州刺史趙遷棄彭城走，玄進據彭城。`此晉自淮、泗北向之師也。`

*
秦王堅聞呂光平西域，以光為都督玉門以西諸軍事、西域校尉。道絕，不通。

*
秦幽州刺史王永求救於振威將軍劉庫仁，`先是，秦蓋授劉庫仁振武將軍。`庫仁遣其妻兄公孫希帥騎三千救之，大破平規於薊南，乘勝長驅，進據唐城。`【章：十二行本「城」下有「與慕容麟相持」六字；乙十一行本同；孔本同；張校同；退齋校同。】中山郡之唐縣城也。`

*
九月，謝玄使彭城內史劉牢之攻秦兗州刺史張崇。辛卯，崇棄鄄城奔燕。牢之據鄄城，`鄄，吉掾翻。`河南城堡皆來歸附。

*
太保安上疏自求北征；`【章：十二行本征下有「甲午」二字；乙十一行本同；退齋校同。】`加安都督揚、江等十五州諸軍事，加黃鉞。`十五州，蓋揚、徐、南徐、兗、南兗、豫、南豫、江、青、冀、幽、幷、司、荊、雍也。`

*
慕容沖進逼長安，秦王堅登城觀之，歎曰：「此虜何從出哉！」大呼責沖曰：`呼，火故翻。`「奴何苦來送死！」沖曰：「奴厭奴苦，欲取汝為代耳！」沖少有寵於堅，`沖少有龍陽之色，得幸於堅。少，詩照翻。`堅遣使以錦袍稱詔遺之。`遺，于季翻。`沖遣詹事稱皇太弟令答之曰：「孤今心在天下，豈顧一袍小惠！苟能知命，君臣束手，早送皇帝，`皇帝謂慕容暐。`自當寬貸苻氏以酬曩好。」`好，呼到翻。`堅大怒曰：「吾不用王景略、陽平公之言，`事見一百三卷寧康三年及上卷太元七年。`使白虜敢至於此！」`載記曰：秦人率謂鮮卑為白虜。`

*
冬，十月，辛亥朔，日有食之。

*
乙丑，大赦。

*
謝玄遣陰陵太守高素攻秦青州刺史苻朗，`陰陵縣，漢屬九江郡。晉書‧謝玄傳作「淮陵」。淮陵縣，前漢屬臨淮郡，後漢屬下邳郡，晉復屬臨淮郡，惠帝元康七年，分置淮陵郡。「陰」，當作「淮」。`軍至琅邪，朗來降。朗，堅之從子也。`降，戶江翻。從，才用翻。`

*
翟真在承營，與公孫希、宋敞遙相首尾。`公孫希，劉庫仁所遣；宋敞，王永所遣。`長樂公丕遣宦者宂從僕射清河光祚將兵數百赴中山，`姓譜：光姓，燕人田光之後，秦末子孫避地，以光為氏。宂，而隴翻。從，才用翻。`與真相結。又遣陽平太守邵興將數千騎招集冀州故郡縣，與祚期會襄國。是時，燕軍疲弊，秦勢復振，`復，扶又翻。`冀州郡縣皆觀望成敗，趙郡人趙粟等起兵柏鄕以應興。`魏收地形志：南趙郡柏人縣有柏鄕城。九域志曰：柏鄕故城，春秋時晉鄗邑。五代志：隋文帝開皇十六年，置柏鄕縣，屬趙郡。`燕王垂遣冠軍大將軍隆、龍驤將軍張崇將兵邀擊興，命驃騎大將軍農自清河引兵會之。`冠，古玩翻。驤，思將翻。驃，匹妙翻。騎，奇寄翻。`隆與興戰于襄國，大破之；興走至廣阿，遇慕容農，執之。光祚聞之，循西山走歸鄴。隆遂擊趙粟等，皆破之，冀州郡縣復從燕。`復，扶又翻。`
*
劉庫仁聞公孫希已破平規，欲大舉兵以救長樂公丕，發鴈門、上谷、代郡兵，屯繁畤。`畤，音止。`燕太子太保慕輿句之子文、零陵公慕輿虔之子常時在庫仁所，`慕輿句見九十八卷穆帝永和六年。慕輿虔見一百一卷哀帝興寧三年。句，音鉤。`知三郡兵不樂遠征，`樂，音洛。`因作亂，夜攻庫仁，殺之，竊其駿馬，奔燕。公孫希之衆聞亂自潰，希奔翟真。庫仁弟頭眷代領庫仁部衆。

*
秦長樂公丕遣光祚及參軍封孚召驃騎將軍張蚝、幷州刺史王騰於晉陽以自救；蚝、騰以衆少不能赴。`秦以鄧羌、張蚝為萬人敵。是時鄧羌死矣，張蚝卒不能救秦之亡。是知徒勇而無謀者，無益於成敗之數也。蚝，七吏翻。`丕進退路窮，謀於僚佐。司馬楊膺請自歸於晉，丕未許。會謝玄遣龍驤將軍劉牢之等據碻磝，`碻磝城，濟北郡治所，沿河要地也。碻，丘交翻。磝，牛交翻。楊正衡曰：碻，口勞翻。杜佑曰：碻，口交翻。磝，音敖。`濟陽太守郭滿據滑臺，`沈約曰：晉惠帝分陳留為濟陽國。滑臺，漢之白馬，唐之滑州也。宋南渡後，遣范成大北使，時河已南徙，滑州及白馬縣皆在河北，古滑州已淪於河中矣。剩水在濬州西南，積水若湖；對濬州城，卽黎陽山。濟，子禮翻。`將軍顏肱、劉襲軍于河北；`河北，滑臺之北岸也。`丕遣將軍桑據屯黎陽以拒之。劉襲夜襲據，走之，遂克黎陽。丕懼，乃遣從弟就與參軍焦逵請救於玄，`從，才用翻。`致書稱「欲假塗求糧，西赴國難，`難，乃旦翻。`須援軍旣接，以鄴與之。若西路不通，長安陷沒，請帥所領保守鄴城。」`帥，讀曰率。`逵與參軍姜讓密謂膺曰：「今喪敗如此，`喪，息浪翻。`長安阻絕，存亡不可知。屈節竭誠以求糧援，猶懼不獲；而公豪氣不除，方設兩端，事必無成。宜正書為表，許以王師之至，當致身南歸；如其不從，可逼縛與之。」膺自以力能制丕，`楊膺，丕之妃兄，故自以為力能制丕。`乃改書而遣之。

*
謝玄遣晉陵太守滕恬之渡河守黎陽。恬之，脩之曾孫也。`滕脩為吳將，孫晧之亡，脩歸晉。`朝廷以兗、青、司、豫旣平，加玄都督徐、兗、青、司、冀、幽、幷七州諸軍事。

*
後秦王萇聞慕容沖攻長安，會羣僚議進止，皆曰：「大王宜先取長安，建立根本，然後經營四方。」萇曰：「不然。燕人因其衆有思歸之心以起兵，若得其志，必不久留關中，吾當移屯嶺北，`嶺北，謂九嵕之北，凡新平、北地、安定之地皆是也。`廣收資實，以待秦亡燕去，然後拱手取之耳。」乃留其長子興守北地，`長，知兩翻。`使寧北將軍姚穆守同官川，自將其衆攻新平。`將，卽亮翻。`

初，新平人殺其郡將，秦王堅缺其城角以恥之，`石虎之末，清河崔悅為新平相，為郡人所殺。悅子液仕堅，為尚書郎，自表父仇，不同天地，請還冀州。堅愍之，禁錮新平人，缺其城角以恥之。將，卽亮翻。`新平民望深以為病，`民望，郡之賢豪，為一郡所宗嚮者。`欲立忠義以雪之。及後秦王萇至新平，新平太守南安苟輔欲降之，`苟輔，氐也，秦之外戚。降，戶江翻；下同。`郡人遼西太守馮傑、蓮勺令馮羽、尚書郎趙義、汶山太守馮苗諫曰：「昔田單以一城存齊。`傑等皆新平人。太康地志曰：汶山郡，漢武帝立；孝宣地節三年，合蜀郡；劉蜀又立郡。蓮，音輦。汶，讀曰岷。田單事見四卷周赧王三十六年。`今秦之州鎮，猶連城過百，柰何遽為叛臣乎！」輔喜曰：「此吾志也；但恐久而無救，郡人橫被無辜。`橫，戶孟翻。`諸君能爾，吾豈顧生哉！」於是憑城固守。後秦為土山地道，輔亦於內為之，或戰地下，或戰山上，後秦之衆死者萬餘人。輔詐降以誘萇，萇將入城，覺之而返；輔伏兵邀擊，幾獲之，`幾，巨依翻。`又殺萬餘人。

*         隴西處士王嘉，隱居倒虎山，`水經註：倒虎山在新豐縣南。處，昌呂翻。`有異術，能知未然；秦人神之。秦王堅、後秦王萇及慕容沖皆遣使迎之。十一月，嘉入長安，衆聞之，以為堅有福，故聖人助之，三輔堡壁及四山氐、羌歸堅者四萬餘人。堅置嘉及沙門道安於外殿，動靜咨之。*
燕慕容農自信都西擊丁零翟遼於魯口，破之。遼退屯無極，農屯藁城以逼之。`無極縣，漢屬中山，晉省；後魏復置無極縣，唐末為祁州治所。藁城縣，前漢屬真定，後漢屬鉅鹿，晉省。今所屯蓋故縣城也。唐復置藁城縣，屬恆州。`遼，真之從兄也。`從，才用翻。`

*         鮮卑在長安城中者猶千餘人，慕容紹之兄肅，與慕容暐陰謀結鮮卑為亂。十二月，暐白堅，以其子新昏，請堅幸其家，置酒，欲伏兵殺之。堅許之，會天大雨，不果往。事覺，堅召暐及肅，肅曰：「事必洩矣，入則俱死。今城內已嚴，`已嚴者，謂鮮卑之衆也。`不如殺使者馳出，旣得出門，大衆便集。」暐不從，遂俱入。堅曰：「吾相待何如，而起此意？」暐飾辭以對。肅曰：「家國事重，何論意氣！」`意氣，謂堅相待之厚。`堅先殺肅，乃殺暐及其宗族，城內鮮卑無少長、男女，皆殺之。`少，詩照翻。長，知兩翻。`燕王垂幼子柔，養於宦者宋牙家為牙子，故得不坐，與太子寶之子盛乘間得出，奔慕容沖。`為後慕容盛等自長子歸燕張本。間，古莧翻。`*
燕慕容麟、慕容農合兵襲翟遼，大破之，遼單騎奔翟真。
*         燕王垂以秦長樂公丕猶據鄴不去，乃更引兵圍鄴，開其西走之路。`垂志在得鄴，故開其走路，所謂圍城為之缺也。`焦逵見謝玄，玄欲徵丕任子，然後出兵；逵固陳丕款誠，幷述楊膺之意，玄乃遣劉牢之、滕恬之等帥衆二萬救鄴。`帥，讀曰率。`丕告飢，玄水陸運米二千斛以饋之。*
秦梁州刺史潘猛棄漢中，奔長安。`梁州之地，自此復歸于晉。`

* * *

