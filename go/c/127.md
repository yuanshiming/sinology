

##### 資治通鑑

`卷一二七　【宋紀九】`

* * *

昭陽大荒落（癸巳），一年。

###### 太祖文皇帝元嘉三十年（癸巳、四五三年）

*
春，正月，戊寅，以南譙王義宣為司徒、揚州刺史。`用義宣刺揚州，至是始出命。`
*
蕭道成等帥氐、羌攻魏武都，魏高平鎮將苟莫于將突騎二千救之。`帥，讀曰率。將，卽亮翻。騎，奇計翻。`道成等引還南鄭。`南鄭，宋梁、南秦二州刺史治所。兵志所謂「知難而退」，蕭道成有焉。`

*
壬午，以征北將軍始興王濬為荊州刺史。帝怒未解，故濬久留京口；旣除荊州，乃聽入朝。`朝，直遙翻。`

*
戊子，詔江州刺史武陵王駿統諸軍討西陽蠻，軍于五洲。`水經註：江水東逕江夏軑縣故城南。縣，故弦國也。城在山之陽，南對五洲。江中有五洲相接，故以為名，其地當在今黃州、江州之間。孟康曰：軑，音汰。師古曰：軑，又音徒系翻。`

*
嚴道育之亡命也，`道育亡命事始上卷上年。`上分遣使者搜捕甚急。`使，疏吏翻。`道育變服為尼，匿於東宮，又隨始興王濬至京口，或出止民張旿家。`旿，疑古翻。`濬入朝，復載還東宮，`復，扶又翻。`欲與俱往江陵。丁巳，上臨軒，濬入受拜。`受拜荊州刺史之命。`是日，有告道育在張旿家者，上遣掩捕，得其二婢，云道育隨征北還都。`濬為征北將軍，故稱之。`上謂濬與太子劭已斥遣道育，而聞其猶與往來，惆悵惋駭，`惆，丑鳩翻。惋，烏貫翻。`乃命京口送二婢，須至檢覆，乃治劭、濬之罪。`言待二婢至，檢覈覆審其事，乃罪二子也。治，直之翻。`

潘淑妃抱濬泣曰：「汝前祝詛事發，`事見上卷上年。祝，讀與呪同，職救翻。`猶冀能刻意思愆；何意更藏嚴道育！上怒甚，我叩頭乞恩不能解，今何用生為！可送藥來，當先自取盡，`謂欲先自殺也。`不忍見汝禍敗也。」濬奮衣起曰：「天下事尋自當判，願小寬慮，必不上累！」`累，力瑞翻。判，決也，欲決意為商臣之事也。濬辭氣凶悖如此，潘妃承帝寵又如此，而不以濬言白上，何也？婦人之仁，知愛子而欲掩覆之，不知其變愈激也。`

*
己未，魏京兆王杜元寶坐謀反誅；建寧王崇及其子濟南王麗皆為元寶所引，賜死。`史言魏難未已。濟，子禮翻。`

*
帝欲廢太子劭，賜始興王濬死，先與侍中王僧綽謀之；使僧綽尋漢、魏以來廢太子、諸王典故，`典，經常之籍也。故，舊事也。`送尚書僕射徐湛之及吏部尚書江湛。`送典故與二人也。`

武陵王駿素無寵，故屢出外藩，不得留建康；`駿自彭城還，復出刺江州。`南平王鑠、建平王宏皆為帝所愛。鑠妃，江湛之妹；隨王誕妃，徐湛之之女也；湛勸帝立鑠，湛之意欲立誕。`史言江、徐各私其私以亂國殺身。`僧綽曰：「建立之事，仰由聖懷。臣謂唯宜速斷，不可稽緩。『當斷不斷，反受其亂。』`按漢書齊相召平所引道家之言。斷，丁亂翻；下同。`願以義割恩，略小不忍；`論語，孔子曰：小不忍則亂大謀。`不爾，便應坦懷如初，`謂坦懷待之，如父子天性之初也。`無煩疑論。事機雖密，易致宣廣，不可使難生慮表，取笑千載。」`易，以豉翻。難，乃旦翻。載，祖亥翻。言禍難生於思慮之外，將取笑於後世也。`帝曰：「卿可謂能斷大事。然此事至重，不可不慇懃三思。且彭城始亡，`彭城王義康死見上卷二十八年。三，息暫翻，又音如字。`人將謂我無復慈愛之道。」`復，扶又翻。`僧綽曰：「臣恐千載之後，言陛下惟能裁弟，不能裁兒。」帝默然。江湛同侍坐，`坐，徂臥翻。`出閣，謂僧綽曰：「卿向言將不太傷切直！」僧綽曰：「弟亦恨君不直！」`僧綽年少於湛，故自稱為弟。`

鑠自壽陽入朝，旣至，失旨。帝欲立宏，嫌其非次，`建平王宏之齒未也，於兄弟長幼之序為非次。`是以議久之不決。每夜與湛之屛人語，或連日累夕。常使湛之自秉燭，繞壁檢行，慮有竊聽者。`屏，必郢翻。帝自以為謀莫密於此矣。`帝以其謀告潘淑妃，淑妃以告濬，`左氏傳有言：謀及婦人，宜其死也。宋文帝處此事，其識略又在吳孫亮之下。`濬馳報劭。劭乃密與腹心隊主陳叔兒、齋帥張超之等謀為逆。`齋帥主齋內仗衞，又掌湯沐、燈燭、汛掃、鋪設。帥，所類翻。`

初，帝以宗室強盛，慮有內難，`慮諸弟為難也。難，乃旦翻。`特加東宮兵，使與羽林相若，`事見一百二十三卷十六年。`至有實甲萬人。`考異曰：宋‧元凶劭傳云：「二十八年，彗星入太微，掃帝座。二十九年十一月，霖雨連雪，太陽罕曜。三十年正月，風霰且雷。上憂有竊發，輒加劭兵衆，東宮實甲萬人。」按二十九年，劭、濬巫蠱事已發，豈有因十二月及明年正月災異而更加劭兵！今從宋略。`劭性黠而剛猛，`黠，下八翻，桀也，慧也。`帝深倚之。及將作亂，每夜饗將士，或親自行酒。王僧綽密以啓聞。`王僧綽又啓聞此事，劭之逆狀彰灼無可疑者，而帝猶豫不斷，殆天奪之鑒也。將，卽亮翻。`會嚴道育婢將至，癸亥夜，`考異曰：劭傳云「二十一日夜」。按長曆，是月甲辰朔。宋略云「癸亥夜」，乃二十日也。今從之。`劭詐為帝詔云：「魯秀謀反，汝可平明守闕，帥衆入。」`帥，讀曰率。`因使張超之等集素所畜養兵士二千餘人，皆被甲；`畜，許六翻。被，皮義翻。`召內外幢隊主副，豫加部勒，云有所討。`幢，傳江翻。`夜，呼前中庶子右軍長史蕭斌、`蕭斌前嘗為太子中庶子，而此時則為右軍長史也。斌，音彬。`左衞率袁淑、中舍人殷仲素、左積弩將軍王正見並入宮。`晉武帝泰始四年罷振威、揚威護軍，置左右積弩將軍。宋、齊之制，東宮亦置左右積弩將軍。`劭流涕謂曰：「主上信讒，將見罪廢。內省無過，不能受枉。`省，所景翻。`明旦當行大事，`左傳：楚潘崇謂商臣曰：「能行大事乎？」對曰：「能。」遂以宮甲圍其父成王而弒之。`望相與戮力。」因起，徧拜之，衆驚愕，莫敢對。淑、`【章：十二行本「淑」上有「久之」二字；乙十一行本同；孔本同；張校同。】`斌皆曰：「自古無此。願加善思。」`善思，猶今人言好思量也。`劭怒，變色。斌懼，與衆俱曰：「當竭身奉令。」淑叱之曰：「卿便謂殿下真有是邪？殿下幼嘗患風，或是疾動耳。」`言病風喪心，或致有是言。`劭愈怒，因眄淑曰：「事當克不？」`眄，眠見翻，目偏合而斜視也。不，讀曰否。`淑曰：「居不疑之地，何患不克！但恐旣克之後，不為天地所容，大禍亦旋至耳。`旋，還反也，疾也。`假有此謀，猶將可息。」左右引淑出，曰：「此何事，而云可罷乎！」淑還省，`還左衞率省也。`繞牀行，至四更乃寢。`更，工衡翻。`

甲子，宮門未開，劭以朱衣加戎服上，乘畫輪車，`朱衣，太子入朝之服。晉志曰：畫輪車，駕牛，以綵漆畫輪轂，故名曰畫輪車。上起四夾杖，左右開四望，綠油幢，朱絲絡，其上形制事事如輦，其下猶如犢車耳。太子法駕亦謂之鸞路，非法駕則乘畫輪車，兩箱裏飾以金錦、黃金，塗五采。`與蕭斌共載，衞從如常入朝之儀。`從，才用翻。朝，直遙翻。`呼袁淑甚急，淑眠不起，劭停車奉化門催之相續。`奉化門，東宮西門。`淑徐起，至車後；劭使登車，又辭不上，`上，時掌翻。`劭命左右殺之。守門開，`停留以候門開曰守。`從萬春門入。`萬春門，臺城東門。`舊制，東宮隊不得入城。`言不得入臺城也。`劭以偽詔示門衞曰：「受敕，有所收討。」令後隊速來。張超之等數十人馳入雲龍門及齋閣，拔刀徑上合殿。`李延壽曰：晉世諸帝多處內房，朝宴所臨，東、西二堂而已。孝武末年，清暑方構，永初受命，無所改作，所居惟稱西殿，不製嘉名，文帝因之，亦有合殿之稱。`帝其夜與徐湛之屛人語至旦，燭猶未滅，門階戶席直衞兵尚寢未起。帝見超之入，舉几捍之，五指皆落，遂弒之。`年四十七。`湛之驚起，趣北戶，未及開，兵人殺之。`趣，七喻翻。`劭進至合殿中閤，聞帝已殂，出坐東堂。蕭斌執刀侍直，呼中書舍人顧嘏，嘏震懼，不時出，旣至，問曰：「欲共見廢，何不早啓？」嘏未及答，卽於前斬之。江湛直上省，`侍中省有上省、下省，上省在禁中。湛時為侍中，入直上省。`聞諠譟聲，歎曰：「不用王僧綽言，以至於此！」乃匿傍小屋中，劭遣兵就殺之。宿衞舊將羅訓、徐罕皆望風屈附。`南史‧卜天與傳作「徐牢」。將，卽亮翻。`左細仗主、廣威將軍吳興卜天與不暇被甲，`宋宿衞之官，有細鎧主、細鎧將、細仗主等。``被，皮義翻。`執刀持弓，疾呼左右出戰。徐罕曰：「殿下入，汝欲何為！」天與罵曰：「殿下常來，云何於今乃作此語！只汝是賊！」手射劭於東堂，幾中之。`射，而亦翻。幾，居溪翻。中，竹仲翻。`劭黨擊之，斷臂而死。隊將張泓之、朱道欽、陳滿與天與俱戰死。`斷，丁管翻。將，卽亮翻。`左衞將軍尹弘惶怖通啓，求受處分。`怖，普布翻。處，昌呂翻。分，扶問翻。`劭使人從東閤入，`東閤，東閤門也。`殺潘淑妃及太祖親信左右數十人，`劭尊帝廟號中宗；孝武帝卽位，改廟號曰太祖。`急召始興王濬使帥衆屯中堂。

濬時在西州，`濬自京口入朝，蹔居西州。帥，讀曰率。`府舍人朱法瑜奔告濬曰：`府舍人者，濬府之舍人也。自晉以來，諸王府舍人十人。`「臺內喧譟，宮門皆閉，道上傳太子反，未測禍變所至。」濬陽驚曰：「今當柰何？」法瑜勸入據石頭。濬未得劭信，不知事之濟不，`濟不，讀曰否。`騷擾不知所為。將軍王慶曰：「今宮內有變，未知主上安危，凡在臣子，當投袂赴難；`難，乃旦翻。`憑城自守，非臣節也。」濬不聽，乃從南門出，徑向石頭，文武從者千餘人。時南平王鑠戍石頭，兵士亦千餘人。`從，才用翻。史言濬、鑠之衆足以討除逆亂。`俄而劭遣張超之馳馬召濬，濬屛人問狀，`屛，必逞翻。`卽戎服乘馬而去。朱法瑜固止濬，濬不從；出中門，王慶又諫曰：「太子反逆，天下怨憤。明公但當堅閉城門，坐食積粟，`石頭倉城有積粟。`不過三日，凶黨自離。公情事如此，今豈宜去！」濬曰：「皇太子令，敢有復言者斬！」`復，扶又翻。`旣入，見劭，劭曰：`【章：十二行本「劭」下有「謂濬」二字；乙十一行本同；孔本同；張校同。】`「潘淑妃遂為亂兵所害。」濬曰：「此是下情由來所願。」`梟食母，破獍食父，若濬者，兼梟獍之心以為心。`

劭詐以太祖詔召大將軍義恭、尚書令何尚之入，拘於內；`內，謂臺內。`幷召百官，至者纔數十人。劭遽卽位，下詔曰：「徐湛之、江湛弒逆無狀，吾勒兵入殿，已無所及，號惋崩衂，`號，戶刀翻。惋，烏貫翻。衂，女六翻。`肝心破裂。今罪人斯得，元凶克殄，可大赦，改元太初。」

卽位畢，亟稱疾還永福省，`永福省，太子所居也，在禁中。`不敢臨喪；以白刃自守，夜則列燈以防左右。以蕭斌為尚書僕射、領軍將軍，以何尚之為司空，前右衞率檀和之戍石頭，征虜將軍營道侯義綦鎮京口。義綦，義慶之弟也。`義慶，長沙王道憐第二子，嗣臨川王道規國。`乙丑，悉收先給諸處兵還武庫，殺江、徐親黨尚書左丞荀赤松、右丞臧凝之等。凝之，燾之孫也。以殷仲素為黃門侍郎，王正見為左軍將軍，張超之、陳叔兒皆拜官、賞賜有差。輔國將軍魯秀在建康，劭謂秀曰：「徐湛之常欲相危，`事見上卷二十八年。`我已為卿除之矣。」`為，于偽翻。`使秀與屯騎校尉龐秀之對掌軍隊。`騎，奇計翻。校，戶教翻。軍隊，軍主、隊主所統之兵。`劭不知王僧綽之謀，以僧綽為吏部尚書，`王僧綽於此時不受劭官，繼之以死，則人臣之節盡矣。`司徒左長史何偃為侍中。

武陵王駿屯五洲，沈慶之自巴水來，咨受軍略。`水經：巴水出廬江雩婁縣之巴山，南歷蠻中，又南流注于江；今謂之巴河，在蘄州界；源出板石山。去年，帝使沈慶之討蠻，是年，使武陵王駿統討蠻諸軍，故慶之來詣駿咨受軍略，謂用兵之策略也。`三月，乙亥，典籤董元嗣自建康至五洲，`武陵王鎮彭城，董元嗣已為府典籤。`具言太子殺逆，`殺，讀曰弒。【章：十二行本正作「弒」；孔本同；張校同。】`駿使元嗣以告僚佐。`宣劭弒逆之罪，將舉兵也。`沈慶之密謂腹心曰：「蕭斌婦人，`言其怯弱無能為也。`其餘將帥，皆易與耳。`易，以豉翻。`東宮同惡，不過三十人；`謂張超之、陳叔兒等。`此外屈逼，`謂魯秀、龐秀之等。`必不為用。今輔順討逆，`順謂武陵王，逆謂劭也。`不憂不濟也。」`沈慶之以此言作諸人義勇之氣。`

*
壬午，魏主尊保太后為皇太后，`尊保太后見上卷上年。以乳母為母，非禮也。`追贈祖考，官爵兄弟，皆如外戚。`史言魏主寵秩私昵之過。`
*
太子劭分浙東五郡為會州，`以會稽名州也。會，古外翻。`省揚州，立司隸校尉，`浙東五郡本屬揚州，分為會州，又改揚州為司隸校尉以統京畿，欲倣魏、晉都洛舊制。`以其妃父殷沖為司隸校尉。沖，融之曾孫也。`殷融見九十四卷晉成帝咸和三年。`以大將軍義恭為太保，荊州刺史南譙王義宣為太尉，`【嚴：「荊」改「揚」。】`始興王濬為驃騎將軍，`騕，匹妙翻。騎，奇計翻。`雍州刺史臧質為丹楊尹，`雍，於用翻。`會稽太守隨王誕為會州刺史。`欲就會稽用誕統浙東五郡。`

劭料檢文帝巾箱及江湛家書疏，`料，音聊。巾箱所以藏要密文書，便於尋閱。`得王僧綽所啓饗士幷前代故事，`卽所上廢太子諸王典故。疏，所去翻。`甲申，收僧綽，殺之。僧綽弟僧虔為司徒左西屬，`左西屬，左西曹屬也。舊制，司徒府有東西曹，曹有掾，有屬。宋於西曹又分左、右。`所親咸勸之逃，僧虔泣曰︰「吾兄奉國以忠貞，撫我以慈愛，今日之事，苦不見及耳；若得同歸九泉，猶羽化也。」`羽化，猶言登仙，神仙家所謂飛昇也。`劭因誣北第諸王侯，云與僧綽謀反，`諸王侯列第於臺城北，故曰北第。此皆穆、武子孫也。`殺長沙悼王瑾、瑾弟臨川哀王爗、`【章：十二行本「弟」下有「楷」字；乙十一行本同；孔本同；張校同；退齋校同。】臨川王義慶本長沙王道憐之子，嗣臨川王道規，今爗又以長沙王瑾弟嗣義慶。瑾，渠吝翻。`桂陽孝侯覬、新渝懷侯玠，`覬，音冀。「新渝」當作「新喻」。考異曰：劭傳作「球」，今從長沙王道憐傳。`皆劭所惡也。`惡，烏路翻。`瑾，義欣之子；`義欣，長沙王道憐之子。`爗，義慶之子；覬、玠，義慶之弟子也。

劭密與沈慶之手書，令殺武陵王駿。慶之求見王，王懼，辭以疾。慶之突入，以劭書示王，王泣求入內與母訣，`武陵王母路淑媛。`慶之曰：「下官受先帝厚恩，今日之事，惟力是視；殿下何見疑之深！」王起再拜曰：「家國安危，皆在將軍。」慶之卽命內外勒兵。府主簿顏竣曰：`竣，七倫翻。`「今四方未知義師之舉，劭據有天府，`天府謂建康。`若首尾不相應，`首，謂武陵已倡義於九江；尾，謂諸方征鎮。`此危道也。宜待諸鎮協謀，然後舉事。」慶之厲聲曰：「今舉大事，而黃頭小兒皆得參預，`男女始生為黃頭小兒。言其如嬰兒，未有知識也。`何得不敗！宜斬以徇！」王令竣拜謝慶之，慶之曰：「君但當知筆札事耳！」於是專委慶之處分。旬日之間，內外整辦，人以為神兵。`宋‧帝紀曰：三月乙未，建牙于軍門。是時多不悉舊儀，有一翁班白，自稱少從武帝征伐，頗悉其事；因使指麾，事畢忽失所在。余謂沈慶之甚練軍事，西征北伐，久在兵間，安有不悉舊儀之理！或者舉義之時，託武帝神靈以昭神人之助順，啓諸方赴義之心也。通鑑不語怪，故不書。處，昌呂翻。分，扶問翻。`竣，延之之子也。`顏延之與謝靈運俱以文義著稱；靈運死，延之獨擅名於時，時在建康。`

庚寅，武陵王戒嚴誓衆。以沈慶之領府司馬；襄陽太守柳元景、隨郡太守宗慤為諮議參軍，領中兵；江夏內史朱脩之行平東將軍；記室參軍顏竣為諮議參軍，領錄事，兼總內外；`柳元景、宗慤以諮議參軍領中兵參軍，以前驅之任命二人也。顏竣本記室參軍，陞諮議，領錄事參軍，以總錄軍府之任命竣也。記室參軍掌牋記。夏，戶雅翻。`諮議參軍劉延孫為長史、尋陽太守，行留府事。延孫，道產之子也。`劉道產鎮襄陽有政績，見一百二十四卷十九年。`

南譙王義宣及臧質皆不受劭命，與司州刺史魯爽同舉兵以應駿。質、爽俱詣江陵見義宣，`司、雍皆受督於義宣，故俱詣之。`且遣使勸進於王。`使，疏吏翻。`辛卯，臧質子敦等在建康者聞質舉兵，皆逃亡。`考異曰：宋略：「庚申，武陵王戒嚴。辛亥，臧敷逃。」按長曆，是月甲戌朔，無庚申、辛亥。又宋略上有甲申，下有癸巳，此必庚寅、辛卯字誤也。宋書「敷」作「敦」，今從之。`劭欲相慰悅，下詔曰：「臧質，國戚勳臣，`臧質，高祖敬皇后之姪，故曰國戚；有邊功，故曰勳臣。`方翼贊京輦，`謂用為丹楊尹也。`而子弟波迸，良可怪歎。`迸，北諍翻。`可遣宣譬令還，咸復本位。」劭尋錄得敦，`毛晃曰：錄，收拾也。`使大將軍義恭行訓杖三十，`以外戚子弟，行杖以訓敕之，故曰訓杖。`厚給賜之。

*
癸巳，劭葬太祖于長寧陵，`據齊書‧豫章王嶷傳，長寧陵隧道出嶷第前路，則陵近臺城矣。`諡曰景皇帝，廟號中宗。`史不用劭所上諡號，而用孝武帝所改諡號，正劭弒逆之罪，絕之也。`

*
乙未，武陵王發西陽；丁酉，至尋陽。庚子，王命顏竣移檄四方，`考異曰︰宋略移檄亦在庚申日。按謝莊傳曰︰「奉三月二十七日檄」，然則發檄在庚子日也。`使共討劭。州郡承檄，翕然響應。南譙王義宣遣臧質引兵詣尋陽，與駿同下，留魯爽於江陵。

劭以兗、冀二州刺史蕭思話為徐、兗二州刺史，起張永為青州刺史。思話自歷城引部曲還平城，起兵以應尋陽；`濟南郡東平陵縣有平陸城。余謂「平城」當作「彭城」。還，從宣翻，又如字。`建武將軍垣護之在歷城，亦帥所領赴之。`帥，讀曰率；下同。`南譙王義宣版張永為冀州刺史。永遣司馬崔勳之等將兵赴義宣。`將，卽亮翻。`義宣慮蕭思話與永不釋前憾，`思話繫張永於獄，事見上卷上年。`自為書與思話，使長史張暢為書與永，`張暢，永之羣從也，故義宣使之為書。`勸使相與坦懷。

隨王誕將受劭命，`受會州刺史之命。`參軍事沈正說司馬顧琛曰：`說，輸芮翻。`「國家此禍，開闢未聞。今以江東驍銳之衆，`此江東，謂浙江之東也。驍，堅堯翻。`唱大義於天下，其誰不響應！豈可使殿下北面兇逆，受其偽寵乎！」琛曰：「江東忘戰日久，雖逆順不同，然強弱亦異，`琛意謂雖以順討逆，然建康強而江東弱，其勢異也。`當須四方有義舉者，`須，待也。`然後應之，不為晚也。」正曰：「天下未嘗有無父無君之國，寧可自安讎恥而責義於餘方乎！今正以弒逆冤酷，義不共戴天，`禮記曰：父母之讎，不共戴天。`舉兵之日，豈求必全邪！馮衍有言：『大漢之貴臣，將不如荊、齊之賤士乎！』`此蓋馮衍責田邑之言。荊、齊之賤士，謂申包胥赴秦求救以存荊，王孫賈殺淖齒以存齊也。`況殿下義兼臣子，事實國家者哉！」琛乃與正共入說誕，誕從之。`說，輸芮翻。`正，田子之兄子也。`沈田子從武帝入關有功，後以殺王鎮惡受誅。`

劭自謂素習武事，語朝士曰：「卿等但助我理文書，勿措意戎旅；若有寇難，`語，牛倨翻。朝，直遙翻。難，乃旦翻。`吾自當之；但恐賊虜不敢動耳。」及聞四方兵起，始憂懼，戒嚴，悉召下番將吏，`宿衞分上下番，更休迭代。今悉召下番將吏以自備，更不分番。`遷淮南居民於北岸，`【章：十二行本「南」下有「岸」字；乙十一行本同；孔本同；退齋校同。】``秦淮南岸當新亭、石頭來路，北縣卽臺城。遷淮南居民於北岸，欲阻淮以自固。`盡聚諸王及大臣於城內，`防其出奔也。`移江夏王義恭處尚書下舍，分義恭諸子處侍中下省。`處，昌呂翻。據南史，侍中下省在神虎門外。`

夏，四月，癸卯朔，柳元景統寧朔將車薛安都等十二軍發湓口，`湓，音湓。`司空中兵參軍徐遺寶以荊州之衆繼之。`南譙王義宣旣進位司空，以徐遺寶為中兵參軍。`丁未，武陵王發尋陽，沈慶之總中軍以從。`從，才用翻。`

劭立妃殷氏為皇后。

庚戌，武陵王檄書至建康，劭以示太常顏延之曰：「彼誰筆也？」延之曰：「竣之筆也。」劭曰：「言辭何至於是！」延之曰：「竣尚不顧老臣，安能顧陛下！」劭怒稍解。悉拘武陵王子於侍中下省，南譙王義宣子於太倉空舍。劭欲盡殺三鎮士民家口。`三鎮，謂雍、荊、江。`江夏王義恭、何尚之皆曰：「凡舉大事者不顧家；且多是驅逼，今忽誅其室累，正足堅彼意耳。」`累，力瑞翻。`劭以為然，乃下書一無所問。

劭疑朝廷舊臣皆不為己用，乃厚撫魯秀及右軍參軍王羅漢，悉以軍事委之；`二人皆驍勇善戰，故厚撫之，委以軍事，冀得其力。`以蕭斌為謀主，殷沖掌文符。蕭斌勸劭勒水軍自上決戰，不爾則保據梁山。`上，時掌翻。今太平州當塗縣西南三十里有天門山，亦曰蛾眉山。兩山夾大江對峙，東曰博望山，西曰梁山。`江夏王義恭以南軍倉猝，船舫陋小，不利水戰，`江水東流至武昌以下，漸漸向北流。蓋南紀諸山所迫，坡陀之勢，漸使之然也。至於江寧，江流愈北。建康當下流都會，望尋陽、武昌皆直南，望歷陽、壽陽皆直西，故建康謂歷陽、皖城以西皆曰江西，而江西亦謂建康為江東。建康謂采石為南州，京口為北府，皆地勢然也。江夏王義恭在建康，以義師為南軍，卽此義。舫，甫妄翻。`乃進策曰：「賤駿小年未習軍旅，遠來疲弊，宜以逸待之。今遠出梁山，則京都空弱，東軍乘虛，或能為患。`東軍，謂會稽隨王誕之兵也。`若分力兩赴，則兵散勢離，不如養銳待期，坐而觀釁。割棄南岸，柵斷石頭，此先朝舊法，`釁，許靳翻。斷，丁管翻。朝，直遙翻。先朝舊法，謂晉明帝拒王含及武帝拒盧循時用兵之法。`不憂賊不破也。」劭善之。斌厲色曰：「南中郎二十年少，能建如此大事，豈復可量！`時武陵王駿為南中郎將、江州刺史，故稱之。武陵王時年二十四。少，詩照翻。復，扶又翻。量，音良。`三方同惡，勢據上流；`三方，謂荊、雍、江。`沈慶之甚練軍事，柳元景、宗慤屢嘗立功，`沈慶之常與蕭斌同在碻磝；柳元景討蠻，出關、陝皆有功；宗慤有平林邑之功，又有討蠻之功；故斌皆憚之。`形勢如此，實非小敵。唯宜及人情未離，尚可決力一戰；端坐臺城，何由得久！今主、相咸無戰意，豈非天也！」`弒逆事起，蕭斌以宮僚之舊，逼於兇威，遂為同惡。其心慙負天地，無所自容，唯欲幸一戰之勝，相與苟活。今劭不肯逆戰，斌知必敗，故歸之天。相，息亮翻。`劭不聽。或勸劭保石頭城。劭曰：「昔人所以固石頭城者，俟諸侯勤王耳。我若守此，誰當見救！唯應力戰決之；不然，不克。」日日自出行軍，慰勞將士，`行，下孟翻。勞，力到翻。`親督都水治船艦。`都水，漢官，處處有之；前漢屬水衡都尉，後漢屬少府，其後分屬郡國；晉屬大司農。治，直之翻。`壬子，焚淮南岸室屋、淮內船舫，悉驅民家渡水北。`秦淮水之北也。`

立子偉之為皇太子。以始興王濬妃父褚湛之為丹楊尹。湛之，裕之之兄子也。`褚裕之見一百十卷晉安帝義熙六年。`濬為侍中、中書監、司徒、錄尚書六條事，加南平王鑠開府儀同三司，以南兗州刺史建平王宏為江州刺史。`欲以代武陵王。`太尉司馬龐秀之自石頭先衆南奔，人情由是大震。`劭委龐秀之以掌軍隊，秀之先奔南軍，故人情大震。先，息薦翻。`以營道侯義綦為湘州刺史，檀和之為雍州刺史。`欲以代臧質。雍，於用翻。`

癸丑，武陵王軍于鵲頭。`鵲頭在宣城郡界。左傳：楚以諸侯伐吳，吳敗之于鵲岸。唐志：宣州南陵縣有鵲頭鎮兵，蓋其地在鵲洲之頭。`宣城太守王僧達得武陵王檄，未知所從。客說之曰：「方今釁逆滔天，`說，輸芮翻。釁，許覲翻。`古今未有。為君計，莫若承義師之檄，移告傍郡。苟在有心，誰不響應！`謂凡有人心者，皆若響之應聲。`此上策也。如其不能，可躬帥向義之徒，`帥，讀曰率。`詳擇水陸之便，致身南歸，亦其次也。」僧達乃自候道南奔，`候道，伺候邊上警急之道也。今沿路列置烽臺者卽候道。`逢武陵王於鵲頭。王卽以為長史。僧達，弘之子也。`王弘歷事武、文，位任隆重。`王初發尋陽，沈慶之謂人曰：「王僧達必來赴義。」人問其故。慶之曰：「吾見其在先帝前議論開張，意向明決；以此言之，其至必也。」`王氏江南冠族，僧達又名公之子也。沈慶之於建義之初，欲致之以為民望耳。`

柳元景以舟艦不堅，憚於水戰，乃倍道兼行，丙辰，至江寧步上，`江寧縣臨江渚，晉咸和之後，以江外無事，於南浦置江寧縣。宋白曰：江寧縣本秣陵之地，晉置江寧縣，在今縣南七十里，故城存焉。隋開皇十年，移於冶城。按宋白所謂今縣，乃天祐十四年楊氏所置縣也。艦，戶黯翻。上，時掌翻。`使薛安都帥鐵騎曜兵於淮上，`秦淮之上也。`移書朝士，為陳逆順。`朝，直遙翻。為，于偽翻。觀柳元景用兵方略，固有必勝之理矣。`

劭加吳興太守汝南周嶠冠軍將軍。隨王誕檄亦至，嶠素恇怯，回惑不知所從；`冠，古玩翻。恇，去王翻。`府司馬丘珍孫殺之，舉郡應誕。

戊午，武陵王至南洲，降者相屬；`南洲，屬姑孰。降，戶江翻；下同。屬，之欲翻。`己未，軍于溧洲。`溧，音栗。`王自發尋陽，有疾不能見將佐，唯顏竣出入臥內，`在室在舟，凡寢臥之所皆謂之臥內。將，卽亮翻。`擁王於膝，親視起居。疾屢危篤，不任咨稟，竣皆專決。`言病甚不能決事，凡內外咨稟，竣皆專決。任，音壬。`軍政之外，間以文教書檄，應接遐邇，`間，古莧翻。`昏曉臨哭，若出一人。`臨，力鴆翻。`如是累旬，自舟中甲士亦不知王之危疾也。`按是月丁未，王發尋陽，己未至溧洲，十三日耳，丙寅至江寧，方二十日；今曰累旬，當是以至江寧為限耳。`

癸亥，柳元景潛至新亭，依山為壘。`考異曰：宋略云：「壬戌，元景次新林，依山為壘。」按本紀：「癸亥，元景至新亭。」元景傳：「元景至新亭經日，劭乃水陸出軍。」今從之。`新降者皆勸元景速進，元景曰：「不然。理順難恃，同惡相濟，輕進無防，實啓寇心。」`兵法所謂「先為不可勝以待敵之可勝」，柳元景以之。`

元景營未立，劭龍驤將軍詹叔兒覘知之，`驤，思將翻。`勸劭出戰，劭不許。甲子，劭使蕭斌統步軍，褚湛之統水軍，與魯秀、王羅漢、劉簡之精兵合萬人，`史言唯魯秀、王羅漢、劉簡之所部之兵精耳。`攻新亭壘，劭自登朱雀門督戰。元景宿令軍中曰：「鼓繁氣易衰，叫數力易竭；`宿令者，先未戰之日而令之也。易，以豉翻。數，所角翻。`但銜枚疾戰，一聽吾鼓聲。」劭將士懷劭重賞，皆殊死戰。元景水陸受敵，意氣彌強，麾下勇士，悉遣出鬬，左右唯留數人宣傳。`宣傳號令也。`劭兵勢垂克，魯秀擊退豉，劭衆遽止。`師之耳目在於旗鼓，鼓疾所以進衆，鼓徐所以退衆，魯秀誤鳴退鼓，天使之也。`元景乃開壘鼓譟以乘之，劭衆大潰，墜淮死者甚多。劭更帥餘衆，自來攻壘，`帥，讀曰率。`元景復大破之，所殺傷過於前戰，士卒爭赴死馬澗，澗為之溢；`死者塞澗，故澗水溢。復，扶又翻。為，于偽翻。`劭手斬退者，不能禁。劉簡之死，蕭斌被創，`被，皮義翻。創，初良翻。`劭僅以身免，走還宮。魯秀、褚湛之、檀和之皆南奔。

丙寅，武陵王至江寧。丁卯，江夏王義恭單騎南奔；`夏，戶雅翻。騎，奇計翻。`劭殺義恭十二子。

劭、濬憂迫無計，以輦迎蔣侯神像置宮中，稽顙乞恩，拜為大司馬，封鍾山王；`蔣侯，蔣子文也；廟食鍾山。吳孫氏以其祖諱鍾，改曰蔣山。稽，音啓。`拜蘇侯神為驃騎將軍。`據齊書‧崔祖思傳，蘇侯神卽蘇峻。驃，匹妙翻。騎，奇計翻。`以濬為南徐州刺史，與南平王鑠並錄尚書事。

戊辰，武陵王軍于新亭，大將軍義恭上表勸進。散騎侍郎徐爰在殿中誑劭，云自追義恭，遂歸武陵王。`因出追義恭，遂得歸順。散，悉亶翻。誑，居況翻。`時王軍府草創，不曉朝章；爰素所諳練。`諳，烏含翻。`乃以爰兼太常丞，撰卽位儀注。己巳，王卽皇帝位，大赦。文武賜爵一等，從軍者二等。`謂從軍自尋陽至新亭，進爵二等以優之。`改諡大行皇帝曰文，廟號太祖。以大將軍義恭為太尉、錄尚書六條事、南徐州刺史。是日，劭亦臨軒拜太子偉之。大赦，唯劉駿、義恭、義宣、誕不在原例。`此劭所下赦文所該也。`庚子，以南譙王義宣為中書監、丞相、錄尚書六條事、揚州刺史，隨王誕為衞將軍、開府儀同三司、荊州刺史，臧質為車騎將軍、開府儀同三司、江州刺史，`騎，奇計翻；下同。`沈慶之為領軍將軍，蕭思話為尚事左僕射。壬申，以王僧達為右僕射，柳元景為侍中、左衞將軍，宗慤為右衞將軍，張暢為吏部尚書，劉延孫、顏竣並為侍中。

五月，癸酉朔，臧質以雍州兵二萬至新亭。`雍，於用翻。`豫州刺史劉遵考遣其將夏侯獻之帥步騎五千軍于瓜步。`將，卽亮翻。帥，讀曰率。`

先是，世祖遣寧朔將軍顧彬之將兵東入，受隨王誕節度。`孝武帝廟號世祖。時初卽位，而遂以廟號書之，蓋因舊史耳。先，悉薦翻。`誕遣參軍劉季之將兵與彬之俱向建康，誕自頓西陵，為之後繼。`西陵，今紹興府蕭山縣西興鎮是也。其地西臨浙江，吳越王錢鏐以陵非吉語，改曰西興。將，卽亮翻。`劭遣殿中將軍燕欽等拒之，相遇於曲阿奔牛塘，`今常州武進縣有奔牛鎮及奔牛堰，故老相傳，云古有金牛奔此，因以名之。`欽等大敗。劭於是緣淮樹柵以自守，又決破崗、方山埭以絕東軍。`破崗在晉陵郡延陵縣西北，亦有埭。埭，音代。`時男丁旣盡，召婦女供役。

甲戌，魯秀等募勇士攻大航，克之。`大航，卽朱雀航。航，戶剛翻。考異曰：元凶傳云「其月三日」。按宋略，甲戌乃二日也。`王羅漢聞官軍已渡，卽放仗降，緣渚幢隊以次奔散，`渚，謂秦淮渚也。時劭兵緣渚備守以禦義師，卽秦淮北岸也。幢隊，幢隊主副所領兵也。降，戶江翻。`器仗鼓蓋，充塞路衢。`塞，悉則翻。`是夜，劭閉守六門，`臺城六門，大司馬門、東華門、西華門、萬春門、太陽門、承明門也。`於門內鑿塹立柵；城中沸亂，`塹，七豔翻。`丹楊尹尹弘等文武將吏爭踰城出降。`降，戶江翻；下同。`劭燒輦及袞冕服于宮庭。蕭斌宣令所統，使皆解甲，自石頭戴白幡來降；詔斬斌於軍門。濬勸劭載寶貨逃入海，劭以人情離散，不果行。

乙亥，輔國將軍朱脩之克東府，丙子，諸軍克臺城，各由諸門入會于殿庭，獲王正見，斬之。張超之走至合殿御床之所，為軍士所殺，刳腸割心，諸將臠其肉，生噉之。`噉，徒覽翻，又徒濫翻。`建平等七王號哭俱出。`七王，建平王宏及東海王禕、義陽王昶、武昌王渾、湘東王彧、建安王休仁；餘一人當是休祐，但未封。劭蓋拘七王於宮中，故號哭俱出。號，戶高翻。`劭穿西垣，入武庫井中，隊副高禽執之。劭曰：「天子何在？」禽曰：「近在新亭。」至殿前，臧質見之慟哭，劭曰：「天地所不覆載，丈人何為見哭？」`覆，敷又翻。臧質，武敬皇后之姪，故劭呼為丈人。`又謂質曰：「劭可啓得遠徙不？」`不，讀曰否，`質曰：「主上近在航南，`航南，謂大航之南。`自當有處分。」`處，昌呂翻。分，扶問翻。`縛劭於馬上，防送軍門。時不見傳國璽，`璽，斯氏翻。`以問劭，劭曰：「在嚴道育處。」就取，得之。斬劭及四子於牙下。濬帥左右數十人挾南平王鑠南走，`帥，讀曰率。`遇江夏王義恭於越城。濬下馬曰：「南中郎今何所作？」義恭曰：「上已君臨萬國。」又曰：「虎頭來得無晚乎？」義恭曰：「殊當恨晚。」又曰：「故當不死邪？」義恭曰：「可詣行闕請罪。」`天子出行幸，所居之所謂之行宮；豹尾之內同之禁中；旌門之外謂之行闕。`又曰：「未審能賜一職自效不？」`不，讀曰否。史言劭、濬狂愚望生。`義恭又曰：「此未可量。」`量，音良。`勒與俱歸，於道斬之，及其三子。劭、濬父子首並梟於大航，`梟，堅堯翻。`暴尸於市。劭妃殷氏及劭、濬諸女、妾媵，皆賜死於獄。`媵，以證翻。`汙瀦劭所居齋。`古者，臣弒君，子弒父，殺無赦；壞其室，汙其宮而瀦焉。鄭玄曰：瀦，都也。南方人謂都為瀦，釋停水曰瀦。`殷氏且死，謂獄丞江恪曰：「汝家骨肉相殘，何以枉殺無罪人？」恪曰：「受拜皇后，非罪而何？」殷氏曰：「此權時耳，當以鸚鵡為后。」褚湛之之南奔也，濬卽與褚妃離絕，故免於誅。`史言褚妃得免死之由。`嚴道育、王鸚鵡並都街鞭殺，焚尸，揚灰於江。殷沖、尹弘、王羅漢及淮南太守沈璞皆伏誅。`璞累為濬參佐，守于湖不迎義師，故誅。`

庚辰，解嚴。辛巳，帝如東府，百官請罪，詔釋之。甲申，尊帝母路淑媛為皇太后。`淑媛，魏文帝所制。晉武帝采漢、魏之制，淑妃、淑媛、淑儀、脩華、脩儀、脩容、婕妤、容華、充華，為九嬪，位視九卿。媛，于眷翻。`太后，丹楊人也。乙酉，立妃王氏為皇后。后父偃，導之玄孫也。`王導，東晉元臣，子孫為江左衣冠甲族。`戊子，以柳元景為雍州刺史。`雍，於用翻。`辛卯，追贈袁淑為太尉，諡忠憲公；徐湛之為司空，諡忠烈公；江湛為開府儀同三司，諡忠簡公；王僧綽為金紫光祿大夫，諡簡侯。`旌其死難也。`壬辰，以太尉義恭為揚、南徐二州刺史，進位太傅，領大司馬。

初，劭以尚書令何尚之為司空、領尚書令，子征北長史偃為侍中，父子並居權要。及劭敗，尚之左右皆散，自洗黃閤。`舊制，三公聽事置黃閤。五代志曰：三公府三門，當中開黃閤，設內屛。`殷沖等旣誅，人為之寒心。`為，于偽翻。`帝以尚之、偃素有令譽，且居劭朝用智將迎，時有全脫，`所謂全脫者，活三鎮士民家口。朝，直遙翻。`故特免之；復以尚之為尚書令，偃為大司馬長史，位遇無改。

甲午，帝謁初寧、長寧陵。追贈卜天與益州刺史，謚壯侯，`旌死節也。`與袁淑等四家，長給稟祿。`卜天與、袁淑、徐湛之、江湛四家。稟，筆錦翻，賜穀也，供給也；又力錦翻，廩食也。`張泓之等各贈郡守。`旌其戰死也。`戊戌，以南平王鑠為司空，建平王宏為尚書左僕射，蕭思話為中書令、丹楊尹。六月，丙午，帝還宮。`還自謁陵也。`

*
初，帝之討西陽蠻也，`屯五州時。`臧質使柳元景將兵會之。及質起兵，欲奉南譙王義宣為主，潛使元景帥所領西還，`帥，讀曰率。還，從宣翻。`元景卽以質書呈帝，語其信曰：`語，牛倨翻。信，使也。`「臧冠軍當是未知殿下義舉耳。`臧質以冠軍將軍鎮襄陽。冠，古玩翻。`方應伐逆，不容西還。」質以此恨之。及元景為雍州，`雍，於用翻。`質慮其為荊、江後患，建議元景當為爪牙，不宜遠出。帝重違其言，戊申，以元景為護軍將軍，領石頭戍事。

*
己酉，以司州刺史魯爽為南豫州刺史。庚戌，以衞軍司馬徐遺寶為兗州刺史。`為魯爽、徐遺寶與臧質同反張本。`

*
庚申，詔有司論功行賞，封顏竣等為公、侯。`竣，七倫翻。`

*
辛未，徙南譙王義宣為南郡王，隨王誕為竟陵王，立義宣次子宜陽侯愷為南譙王。

*
閏月，壬申，以領軍將軍沈慶之為南兗州刺史，鎮盱眙。`盱眙，音吁怡。`癸酉，以柳元景為領軍將軍。

*
乙亥，魏太皇太后赫連氏殂。
*
丞相義宣固辭內任及子愷王爵。甲午，更以義宣為荊、湘二州刺史，`沈約曰：晉懷帝分荊州立湘州，成帝咸和三年省，安帝義熙八年復立，十二年又省，宋武帝永初三年又立，文帝元嘉八年省，十七年又立，二十九年又省，孝武帝孝建元年又立。今按是年四月，元凶劭以營道侯義綦為湘州刺史，蓋以義宣以荊州舉義，欲分其軍府耳。帝旣卽位，遂以義宣為荊、湘二州刺史，湘州之立寔在是年也。更，工衡翻。`愷為宜陽縣王，將佐以下並加賞秩。`將，卽亮翻。`以竟陵王誕為揚州刺史。
*
秋，七月，辛酉朔，`【章：十二行本「酉」作「丑」；乙十一行本同；孔本同。】`日有食之。甲寅，詔求直言。辛酉，詔省細作幷尚方彫文塗飾；貴戚競利，悉皆禁絕。`宋有細作署令，大明四年改為左右御府令。`

中軍錄事參軍周朗上疏，以為：「毒之在體，必割其緩處。歷下、泗間，不足戍守。`歷下，謂歷城；泗間，謂彭城湖陸。`議者必以為胡衰不足避，`當時議者，蓋以魏連有內難，遂謂之衰。`而不知我之病甚於胡矣。`兵甲饋餫之費，虛內以給外，則吾國之病甚於胡運之衰。`今空守孤城，徒費財役。使虜但發輕騎三千，更互出入，`騎，奇計翻。更，工衡翻。`春來犯麥，秋至侵禾，水陸漕輸，居然復絕；`虜騎至則江南之人不敢至彭、泗，水陸漕輸絕矣。復，扶又翻。`於賊不勞而邊已困，不至二年，卒散民盡，可蹻足而待也。`蹻，巨驕翻。`今人知不以羊追狼、蟹捕鼠，而令重車弱卒與肥馬悍胡相逐，其不能濟固宜矣。`言不濟事也。悍，下罕翻，又侯旰翻。`又，三年之喪，天下之達喪；漢氏節其臣則可矣，薄其子則亂也。`短喪自漢景帝始，詳見十五卷漢文帝後七年。`凡法有變於古而刻於情，則莫能順焉；至乎敗於禮而安於身，必遽而奉之。今陛下以大孝始基，宜反斯謬。`言帝旣能討元凶劭之罪，當行三年之喪，以反短喪之謬。`又，舉天下以奉一君，何患不給？一體炫金，不及百兩，`炫，胡練翻；炫金，今之銷金是也。`一歲美衣，不過數襲；而必收寶連櫝，集服累笥，目豈常視，身未時親，是櫝帶寶、笥著衣也，`著，陟略翻。`何糜蠹之劇，惑鄙之甚邪！且細作始幷，以為儉節；而市造華怪，卽傳於民。如此，則遷也，非罷也。`此等語切中當時之病。凡欲言時政，若此可也；否則，迎合以徼利祿耳。`凡厥庶民，制度日侈，見車馬不辨貴賤，視冠服不知尊卑。尚方今造一物，小民明已䁹睨；`明，謂來旦也。䁹，與睥同，匹詣翻。`宮中朝製一衣，庶家晚已裁學。侈麗之源，實先宮閫。`嗚呼！我宋之將亡，其習俗亦如此，吾是以悲二宋之一轍也，嗚呼！先，悉薦翻。`又，設官者宜官稱事立，人稱官置。`稱，尺證翻。`王侯識未堪務，不應強仕。`此強仕，謂強之使仕也。強，其兩翻。`且帝子未官，人誰謂賤？但宜詳置賓友，茂擇正人，亦何必列長史、參軍、別駕從事，然後為貴哉？`此言亦深切宋藩王出鎮之弊。`又，俗好以毀沈人，不察其所以致毀；`好，呼到翻。沈，持林翻；沈，言沒人之實也。`以譽進人，不察其所以致譽。`譽，音余；下同。`毀徒皆鄙，則宜擢其毀者；譽黨悉庸，則宜退其譽者。如此，則毀譽不妄，善惡分矣。`論語：子貢問孔子曰：「鄕人皆好之，何如？」子曰：「未可也。」「鄕人皆惡之，何如？」子曰：「未可也。不如鄕人之善者好之，其不善者惡之。」周朗之言，正得此意。蓋晉、宋以來，諸州中正品定人物，高下其手，毀譽之失實也久矣。`凡無世不有言事，無時不有下令。然升平不至，昏危相繼，何哉？設令之本非實故也。」`朗指帝求言非實。`書奏，忤旨，自解去職。朗，嶠之弟也。`周嶠為丘珍孫所殺，事見上。忤，五故翻。`

侍中謝莊上言：「詔云：『貴戚競利，悉皆禁絕。』此實允愜民聽。若有犯違，則應依制裁糾；若廢法申恩，便為明詔旣下而聲實乖爽也。`爽，差也。`臣愚謂大臣在祿位者，尤不宜與民爭利。不審可得在此詔不？」`不，讀曰否。`莊，弘微之子也。`謝弘微進用於元嘉之初。`

上多變易太祖之制，郡縣以三周為滿，宋之善政，於是乎衰。`元嘉之制，守宰以六期為斷。然自時厥後，率以三周為滿，而又有數更數易，不及三周者。`

*
乙丑，魏濮陽王閭若文、征西大將軍永昌王仁皆坐謀叛，仁賜死長安，若文伏誅。

*
南平穆王鑠素負才能，意常輕上；又為太子劭所任，出降最晚。`鑠為始興王濬所挾而走，遇江夏王義恭乃降，非本心也。降，戶江翻。`上潛使人毒之，己巳，鑠卒，贈司徒，以商臣之諡諡之。`楚世子商臣弒君父而自立，卒後諡曰穆。`

*
南海太守蕭簡據廣州反。簡，斌之弟也。`蕭斌以逆黨誅，其弟懼連坐而反。`詔新南海太守南昌鄧琬、`考異曰：蕭簡傳作「劉玩」，今從本紀。`始興太守沈法系討之。法系，慶之之從弟也。`從，才用翻。`簡誑其衆曰：「臺軍是賊劭所遣。」衆信之，為之固守。`誑，居況翻。為，于偽翻。`琬先至，止為一攻道；法系至，曰：「宜四面並攻；若守一道，何時可拔！」琬不從。法系曰：「更相申五十日。」`申，容也。又，緩為之期曰申。`日盡又不克，乃從之。八道俱攻，一日卽破之。九月，丁卯，斬簡，廣州平。法系封府庫付琬而還。`史言沈氏兄弟皆能宣力於一時。還，從宣翻，又如字。`

*
冬，十一月，丙午，以左軍將軍魯秀為司州刺史。`為魯秀從臧質等稱兵張本。`

*
辛酉，魏主如信都、中山。

*
十二月，癸未，以將置東宮，省太子率更令等官，中庶子等各減舊員之半。`懲元凶劭之禍也。晉制：東宮中庶子四人，中舍人四人，庶子四人，舍人十六人，洗馬八人。更，工衡翻。`

*
甲午，魏主還平城。

* * *

