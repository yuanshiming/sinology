

##### 資治通鑑
 `卷一三三　【宋紀十五】`

* * *

起重光大淵獻（辛亥），盡旃蒙單閼（乙卯），凡五年。

###### 太宗明皇帝泰始七年（辛亥，公元四七一年）

*
春，二月，戊戌，分交、廣置越州，治臨漳。`劉昫曰：廉州治合浦縣，秦象郡地，吳改為珠官郡，宋分置臨漳郡及越州，領郡三，治於此。又據沈約志：越州領百梁、龍蘇、永寧、永昌、富昌、南流、臨漳、合浦、宋壽九郡。蕭子顯曰：臨漳郡本合浦郡之北界也。按沈約宋志作「臨障」，宋白續通典作「臨瘴」，以臨界內瘴江為名。瘴江，一名合浦江。`
*
初，上為諸王，寬和有令譽，獨為世祖所親。卽位之初，義嘉之黨多蒙全宥，`晉安王子勛改元義嘉。`隨才引用，有如舊臣。及晚年，更猜忌忍虐，好鬼神，`好，呼到翻。`多忌諱，言語、文書，有禍敗、凶喪及疑似之言應迴避者數百千品，有犯必加罪戮。改「騧」字為「![馬瓜](../imgs/2988d.gif)」，`騧，古花翻。`以其似禍字故也。左右忤意，往往有刳斮者。`忤，五故翻。斮，側略翻，斬也。`

時淮、泗用兵，府藏空竭，內外百官，並斷俸祿。`藏，徂浪翻。斷，丁管翻。考異曰：宋‧本紀云「日給料祿俸」。今從南史。自失青、徐之後，宋、魏交兵於淮、泗之間。`而奢費過度，每所造器用，必為正御、副御、次副各三十枚。嬖倖用事，貨賂公行。`嬖，卑義翻，又博計翻；後同。`

上素無子，密取諸王姬有孕者內宮中，生男則殺其母，`孕，以證翻。考異曰：宋書云「閉其母於幽房」，今從宋略。`使寵姬子之。

至是寢疾，以太子幼弱，深忌諸弟。南徐州刺史晉平剌王休祐，前鎮江陵，貪虐無度，`休祐鎮江陵事始上百三十一卷二年。剌，來葛翻。`上不使之鎮，留之建康，遣上佐行府州事。`上佐，謂長史、司馬也。`休祐性剛狠，前後忤上非一，`狠，戶墾翻。忤，五故翻。`上積不能平；且慮將來難制，欲方便除之。`施方略，乘便利而殺之也。`甲寅，休祐從上於巖山射雉，`據休祐傳，巖山在建康城南。又據宋紀，巖山在秣陵縣界，世祖景寧陵在焉。射，而亦翻。`左右從者並在仗後。`從，才用翻。`日欲闇，上遣左右壽寂之等數人，逼休祐令墜馬，因共毆，拉殺之，傳呼「驃騎落馬！」`毆，烏口翻。拉，盧合翻。驃，匹妙翻。騎，奇寄翻。`上陽驚，遣御醫絡驛就視，`絡驛，猶絡繹也。`比其左右至，休祐已絕，`比，必寐翻，及也。絕，氣絕也。`去車輪，輿還第。`去，羌呂翻；下悉去同。`追贈司空，葬之如禮。

建康民間訛言，荊州刺史巴陵王休若有至貴之相，上以此言報之，休若憂懼。戊午，以休若代休祐為南徐州刺史。休若腹心將佐，皆謂休若還朝，必不免禍，中兵參軍京兆王敬先說休若曰：`相，息亮翻。將，卽亮翻。朝，直遙翻；下同。說，輸芮翻。`「今主上彌留，`書‧顧命曰：疾大漸，惟幾；病日臻，旣彌留。呂祖謙曰：疾大進而瀕於死，病日加則愈留。夏撰曰：重疾謂之病，言重病日至而又久留於體，曾不減去，將必死也。`政成省閤，羣豎恟恟，欲悉去宗支以便其私。`恟，許拱翻。去，起呂翻。`殿下聲著海內，受詔入朝，必往而不返。荊州帶甲十餘萬，地方數千里，上可以匡天子，除姦臣，下可以保境土，全一身；孰與賜劍邸第，使臣妾飲泣而不敢葬乎！」`呂向曰：泣，淚也；淚入口曰飲。`休若素謹畏，偽許之。敬先出，使人執之，以白於上而誅上。

*
三月，辛酉，魏假員外散騎常侍邢祐來聘。`散，悉亶翻。騎，奇寄翻。`

*
魏主使殿中尚書胡莫寒簡西部敕勒為殿中武士。`魏書‧官氏志：拓跋鄰以兄為紇骨氏，後改為胡氏。自魏世祖破柔然，高車、敕勒皆降，其部落附塞下而居，自武周塞外之西謂之西部，以東謂之東部，依漠南而居者謂之北部。`莫寒大納貨賂，衆怒，殺莫寒及高平假鎮將奚陵。`假鎮將者，未得為真。將，卽亮翻；下同。`夏，四月，諸部敕勒皆叛。魏主使汝陰王天賜將兵討之，以給事中羅雲為前鋒；敕勒詐降，襲雲，殺之，`降，戶江翻。`天賜僅以身免。

*
晉平剌王旣死，`剌，來達翻。`建安王休仁益不自安。上與嬖臣楊運長等為身後之計，運長等亦慮上晏駕後，休仁秉政，己輩不得專權，彌贊成之。上疾嘗暴甚，內外莫不屬意於休仁，`屬，之欲翻。`主書以下皆往東府訪休仁所親信，豫自結納；其或在直不得出者，皆恐懼。上聞，愈惡之。`惡，烏路翻。`五月，戊午，召休仁入見，`見，賢遍翻。`旣而謂曰：「今夕停尚書下省宿，明可早來。」其夜，遣人齎藥賜死。休仁罵曰：「上得天下，誰之力邪！`事見一百三十一卷元年、二年。`孝武以誅鉏兄弟，子孫滅絕。`孝武誅鉏兄弟，謂殺南平王鑠、竟陵王誕、海陵王休茂也；子孫滅絕於泰始之世，事並見前。`今復為爾，`復，扶又翻；下已復同。`宋祚其能久乎！」上慮有變，力疾乘輿出端門，休仁死，乃入。下詔稱：「休仁規結禁兵，謀為亂逆，朕未忍明法，申詔詰厲。`詰，起吉翻。`休仁慙恩懼罪，遽自引決。可宥其二子，降為始安縣王，聽其子伯融襲封。」

上慮人情不悅，乃與諸大臣及方鎮詔，稱：「休仁與休祐深相親結，語休祐云：『汝但作佞，此法自足安身；我從來頗得此力。』休祐之隕，本欲為民除患，而休仁從此日生嬈懼。`語，牛倨翻。為，于偽翻。嬈，集韻，爾紹翻，擾也。`吾每呼令入省，便入辭楊太妃。`楊太妃，休仁所生母也。`吾春中多與之射雉，`射，而亦翻。`或陰雨不出，休仁輒語左右云：『我已復得今一日。』休仁旣經南討，`謂南拒尋陽之兵故也。`與宿衞將帥經習狎共事。`將，卽亮翻。帥，所類翻。`吾前者積日失適，`失適，謂體中不安和也。`休仁出入殿省，無不和顏，厚相撫勞。如其意趣，人莫能測。事不獲已，反覆思惟，不得不有近日處分。恐當不必卽解，`勞，力到翻。處，昌呂翻。分，扶問翻。解，戶買翻，曉也。`故相報知。」

上與休仁素厚，雖殺之，每謂人曰：「我與建安年時相鄰，`謂年齒不相遠也。`少便款狎。景和、泰始之間，勳誠實重；事計交切，不得不除，痛念之至，不能自已。」因流涕不自勝。`少，詩照翻。勝，音升。史言帝殘害骨肉，不能自揜其天性之傷。`

初，上在藩，與褚淵以風素相善；`風素相善者，以其風標雅素而與之善也。蕭子顯齊書「風」作「夙」。`及卽位，深相委仗。上寢疾，淵為吳郡太守，`蕭子顯齊書‧淵傳云，為吳興太守。按吳郡，近畿大郡也，吳興，次郡也，淵以大尚書出守，當得大郡；吳郡為是。`急召之。旣至，入見，`見，賢遍翻。`上流涕曰：「吾近危篤，`近，其靳翻。`故召卿，欲使著黃![衤羅](../imgs/277cc.gif)耳。」黃![衤羅](../imgs/277cc.gif)者，乳母服也。`著，則略翻。![衤羅](../imgs/277cc.gif)，力賀翻，女人上衣也。言託孤於淵。`上與淵謀誅建安王休仁，淵以為不可，上怒曰：「卿癡人！不足與計事！」淵懼而從命。復以淵為吏部尚書。`泰始之初，淵為吏部尚書；今去郡還朝，復為之。復，扶又翻。`庚午，以尚書右僕射袁粲為尚書令，褚淵為左僕射。

*
上惡太子屯騎校尉壽寂之勇健；會有司奏寂之擅殺邏尉，徙越州，`惡，烏路翻。邏，郎左翻。徙合浦也。`於道殺之。

*
丙戌，追廢晉平王休祐為庶人。

*
巴陵王休若至京口，聞建安王死，益懼。上以休若和厚，能諧緝物情，恐將來傾奪幼主，欲遣使殺之，慮不奉詔；欲徵入朝，又恐猜駭。`使，疏吏翻。朝，直遙翻。`六月，丁酉，以江州刺史桂陽王休範為南徐州刺史，以休若為江州刺史。手書殷勤，召休若使赴七月七日宴。
*
丁未，魏主如河西。

*
秋，七月，巴陵哀王休若至建康；乙丑，賜死於第，贈侍中、司空。復以桂陽王休範為江州刺史。`復，扶又翻。`時上諸弟俱盡，唯休範以人才凡劣，不為上所忌，故得全。`為後休範稱兵張本。`
沈約論曰：聖人立法垂制，所以必稱先王，蓋由遺訓餘風，足以貽之來世也。太祖經國之義雖弘，隆家之道不足。彭城王照不窺古，徒見昆弟之義，未識君臣之禮，冀以家情行之國道，主猜而猶犯，恩薄而未悟，致以呵訓之微行，遂成滅親之大禍。`謂文帝殺彭城王義康也。沈約言義康之罪，文帝當呵而訓之，不當遂殺之也。行，下孟翻。`開端樹隙，垂之後人。太宗因易隙之情，據已行之典，翦落洪枝，`謂據文帝已行之典而翦除兄弟也。洪，大也；枝，兄弟也。嫡統為本，支庶為枝。易，弋豉翻。`不待顧慮。旣而本根無庇，幼主孤立，神器以勢弱傾移，靈命隨樂推回改，`樂，音洛。`斯蓋履霜有漸，堅冰自至，所由來遠矣。

裴子野論曰：夫噬虎之獸，知愛己子；搏貍之鳥，非護異巢。太宗保字螟蛉，剿拉同氣，旣迷在原之天屬，未識父子之自然。`詩曰：螟蛉之子，蜾臝負之。教誨爾子，式穀似之。故世俗謂抱養者為螟蛉。又曰：脊令在原，兄弟急難。剿，子小翻，絕也。拉，盧合翻。`宋德告終，非天廢也。夫危亡之君，未嘗不先棄本枝，嫗煦旁孼；`鄭康成曰：體曰嫗，氣曰煦。陸德明曰：嫗，於具翻；徐於甫翻。煦，許具翻；徐況甫翻。孼，魚列翻。說文：庶子為孼。旁孼，旁枝之庶子也。`推誠嬖狎，`嬖，卑義翻，又博計翻。`疾惡父兄。`惡，烏路翻。`前乘覆車，後來幷轡。借使叔仲有國，猶不失配天；而他人入室，將七廟絕祀；曾是莫懷，甘心揃落。`揃，子踐翻。`晉武背文明之託，而覆中州者賈后；`事見晉武帝紀。背，蒲妹翻。`太祖棄初寧之誓，而登合殿者元凶。`事見文帝紀。`禍福無門，奚其豫擇！友于兄弟，不亦安乎！
*
丙寅，魏主至陰山。
*
初，吳喜之討會稽也，言於上曰：「得尋陽王子房及諸賊帥，皆卽於東戮之。」`會，工外翻。帥，所類翻。`旣而生送子房，釋顧琛等。`事見一百三十一卷之二年。`上以其新立大功，不問，而心銜之。及克荊州，剽掠，臧以萬計。`尋陽旣平，建安王休仁遣喜進克荊州。剽，匹妙翻。`壽寂之死，喜為淮陵太守，督豫州諸軍事，`淮陵，漢縣，屬臨淮郡，後屬下邳國；晉復屬臨淮，惠帝永寧元年，以為淮陵國；宋為郡，屬南徐州。宋白曰：泗州招信縣，本漢淮陵縣。`聞之，內懼，啓乞中散大夫，`漢，大夫掌論議。中散大夫，後漢志始有之，魏、晉以來，以為宂散。散，悉亶翻。`上尤疑駭。或譖蕭道成在淮陰有貳心於魏，`考異曰：南齊書‧太祖紀云：「帝常嫌太祖非人臣相，而民間流言蕭諱當為天子，帝愈以為疑。」今從宋略。`上封銀壺酒，使喜自持賜道成。道成懼，欲逃，喜以情告道成，且先為之飲，道成卽飲之。`為，于偽翻。考異曰：南齊紀云：「太祖戎服出門迎，卽酌飲之。喜還，帝意乃解。」宋略云：「道成懼，弗肯飲，將出奔。喜語以情，先為之酌。於是喜得罪，而道成被徵。」蓋南齊書欲成太祖之美，故云爾。今從宋略。`喜還朝，保證道成。`朝，直遙翻。`或密以啓上，上以喜多計數，素得人情，恐其不能事幼主；乃召喜入內殿，與共言謔甚款，旣出，賜以名饌。`謔，迄却翻。饌，雛戀翻，又雛皖翻。`尋賜死，然猶發詔賻賜。`賻，音附。`

又與劉勔等詔曰：「吳喜輕狡萬端，苟取物情。昔大明中，黟、歙有亡命數千人，攻縣邑，殺官長，劉子尚遣三千精甲討之，再往失利。`孝武第二子曰豫章王子尚，與景和同母也。黟，音伊。歙，音攝。長，知兩翻。`孝武以喜將數十人至縣，說誘羣賊，`將，卽亮翻。說，輸芮翻。誘，音酉。`賊卽歸降。詭數幻惑，`詭，過委翻。幻，戶辦翻。`乃能如此。及泰始初東討，止有三百人，直造三吳，`造，七到翻。`凡再經薄戰，`薄，伯各翻。`而自破岡以東，至海十郡，無不清蕩。`十郡，謂晉陵、義興、吳郡、吳興、南東海、會稽、東陽、臨海、永嘉、新安等郡也。`百姓聞吳河東來，便望風自退，若非積取三吳人情，何以得弭伏如此！`弭，緜婢翻。`尋喜心跡，豈可奉守文之主，遭國家可乘之會邪！譬如餌藥，當人羸冷，資散石以全身，`散，如寒食散之類；石，謂丹石也。羸，倫為翻。散，悉但翻。`及熱勢發動，去堅積以止患，非忘其功，勢不獲已耳。」`用人如此，人不自保，其肯終為之用乎！`

*
戊寅，以淮陰為北兗州，`淮陰為南兗州，事見上卷上年。`徵蕭道成入朝。`朝，直遙翻；下同。`道成所親以朝廷方誅大臣，勸勿就徵，道成曰：「諸卿殊不見事！主上自以太子稚弱，`稚，持利翻。`翦除諸弟，何預他人！今唯應速發；淹留顧望，必將見疑。且骨肉相殘，自非靈長之祚，禍難將興，方與卿等戮力耳。」`史言骨肉相殘，則姦雄生心因之而起，為蕭氏取宋張本。難，乃旦翻。`旣至，拜散騎常侍、太子左衞率。`散，悉但翻。騎，奇寄翻。率，所律翻。`

*
八月，丁亥，魏主還平城。

*
戊子，以皇子躋繼江夏文獻王義恭。`景和之初，義恭父子皆死，事見一百三十一卷。夏，戶雅翻。`

*
庚寅，上疾有間，`間，讀如字。`大赦。

*
戊戌，立皇子準為安成王，實桂陽王休範之子也。
*
魏顯祖聰睿夙成，剛毅有斷；而好黃、老、浮屠之學，每引朝士及沙門共談玄理，雅薄富貴，常有遺世之心。以叔父中都大官京兆王子推沈雅仁厚，素有時譽，欲禪以帝位。`中都大官卽□□□□□穆帝之子。斷，丁亂翻。沈，持林翻。`時太尉源賀督諸軍屯漠南，馳傳召之。`傳，株戀翻。`旣至，會公卿大議，皆莫敢先言。任城王雲，子推之弟也，`任，音壬。`對曰：「陛下方隆太平，臨覆四海，`覆，敷又翻。`豈得上違宗廟，下棄兆民。且父子相傳，其來久矣。陛下必欲委棄塵務，則皇太子宜承正統。夫天下者，祖宗之天下；陛下若更授旁支，恐非先聖之意，啓姦亂之心，斯乃禍福之原，不可不慎也。」源賀曰：「陛下今欲禪位皇叔，臣恐紊亂昭穆，後世必有逆祀之譏。`春秋：魯莊公薨，子般弒，季友立閔公；閔公復弒，立僖公。閔公，弟也，僖公，兄也。及僖公薨，魯人以先大後小為順，遂躋僖公於閔公之上。仲尼以臧文仲不知者三，縱逆祀其一也。言宗廟之祀，姪為昭而叔為穆，亂也，後世必以逆祀貽譏。更，工衡翻。紊，亡運翻。昭，時招翻。`願深思任城之言。」東陽公丕等日：「皇太子雖聖德早彰，然實沖幼。陛下富於春秋，始覽萬機，柰何欲隆獨善，不以天下為心，其若宗廟何！其若億兆何！」尚書陸馛曰：「陛下若捨太子，更議諸王，臣請刎頸殿庭，不敢奉詔！」`馛，蒲撥翻。刎，扶粉翻。`帝怒，變色；以問宦者選部尚書酒泉趙黑，黑曰：「臣以死奉戴皇太子，不知其他！」帝默然。`陸馛之言則怒而變色，趙黑之言則默然心服者，以衆屬於正嫡也。但朝廷大議，作色於陸馛而默爾於宦官，臣庶何觀！魏之朝綱可想而見矣。選，須絹翻。`時太子宏生五年矣，帝以其幼，故欲傳位子推。中書令高允曰：「臣不敢多言，願陛下上思宗廟託付之重，追念周公抱成王之事。」帝乃曰：「然則立太子，羣公輔之，有何不可！」`高允之言婉而當，且發於衆言交進之後，故轉移上意，為力差易。`又曰：「陸馛，直臣也，必能保吾子。」乃以馛為太保，與源賀持節奉皇帝璽紱傳位於太子。`璽，斯氏翻。考異曰：後魏‧天象志云：「上迫於太后，傳位太子。」按馮太后若迫顯祖傳位，當奪其大政，安得猶總萬機！今從帝紀。`丙午，高祖卽皇帝位，`諱宏，顯祖獻文皇帝之長子也。`大赦，改元延興。
高祖幼有至性，前年，顯祖病癰，高祖親吮。`吮，徂兗翻。`及受禪，悲泣不自勝。`勝，音升。`顯祖問其故，對曰：「代親之感，內切於心。」
丁未，顯祖下詔曰：「朕希心玄古，志存澹泊，爰命儲宮踐升大位，`澹，徒覽翻。踐，慈衍翻。`朕得優遊恭己，栖心浩然。」
羣臣奏曰：「昔漢高祖稱皇帝，尊其父為太上皇，明不統天下也。`見十一卷漢高帝六年。`今皇帝幼沖，萬機大政，猶宜陛下總之。謹上尊號曰太上皇帝。」`太上皇帝之號始此。上，時掌翻。`顯祖從之。
己酉，上皇徙居崇光宮，采椽不斲，`徐廣曰：采，一名櫟，一作柞。索隱曰：采，木名，卽今之櫟木也。余謂采椽者，蓋自山采來之椽，因而用之，不施斧斤，示樸也。椽，重緣翻。`土階而已；國之大事咸以聞。崇光宮在北苑中，又建鹿野浮圖於苑中之西山，`釋子相傳，以為尸迦國波羅柰城東北十里許有鹿野苑，本辟支佛住此，常有野鹿，故以名苑。今倣西國而建浮圖也。又據魏書，道武帝天興二年，破高車，以其衆起鹿野苑於南臺陰，北距長城，東苞白登，屬之西山，廣輪數百里，蓋因代都鹿苑之舊名，附合西國鹿野之事而建此浮圖也。`與禪僧居之。`禪，時連翻。`*
冬，十月，魏沃野、統萬二鎮敕勒叛，`沃野，卽漢朔方郡沃野縣也；統萬，卽赫連故都，魏以為鎮，置鎮將。陸恭之風土記：朔方故城，後魏改為沃野鎮，去統萬八百餘里。`遣太尉源賀帥衆討之；降二千餘落，`帥，讀曰率。降，戶江翻。`追擊餘黨至枹罕、金城，大破之，`枹，音膚。`斬首八千餘級，虜男女萬餘口，雜畜三萬餘頭。詔賀都督三道諸軍，屯于漠南。

先是，魏每歲秋、冬發軍，三道並出以備柔然，春中乃還。`還，從宣翻，又如字；下同。`賀以為「往來疲勞，不可支久；請募諸州鎮武健者三萬餘人，築三城以處之，`先，悉薦翻。處，昌呂翻。`使冬則講武，春則耕種。」`此卽古屯田之說也。`不從。

*
庚寅，魏以南安王楨為都督涼州及西戎諸軍事，領護西域校尉，鎮涼州。`校，戶教翻。`

*
上命北琅邪、蘭陵二郡太守垣崇祖經略淮北，`守，式又翻。`崇祖自郁洲將數百人入魏境七百里，據蒙山。`此指言舊琅邪蘭陵郡也，本屬徐州。彭城旣沒，崇祖率部曲據郁洲，使領二郡太守，未能有其地也。魏收志：蒙山在東安郡新泰縣東南。水經註：朐山縣東北海中有大洲，謂之郁洲，山海經所謂郁山在海中者是也。杜佑曰：鬱洲在海州東海縣，亦曰郁洲。`十一月，魏東兗州刺史于洛侯擊之，崇祖引還。

*
上以故第為湘宮寺，`始封湘東王，故以故第為湘宮寺。`備極壯麗；欲造十級浮圖而不能，乃分為二。新安太守巢尚之罷郡入見，`見，賢遍翻。`上謂曰：「卿至湘宮寺未？此是我大功德，用錢不少。」`少，詩沼翻。`通直散騎侍郎會稽虞愿侍側，`散騎侍郎，曹魏初與散騎常侍同置，至晉武帝置員外散騎侍郎，及元帝太興元年，使員外二人與散騎侍郎同員直，故謂之通直散騎侍郎，後增為四人。散，悉亶翻。騎，奇寄翻。會，工外翻。`曰：「此皆百姓賣兒貼婦錢所為，`貼婦，謂夫先有婦，苦於上之征求而不能贍，縱之外求淫夫，貼以贍之。又，帖，亦賣也；通典：北齊武平以後，聽人帖賣園田。`佛若有知，當慈悲嗟愍；罪高浮圖，何功德之有！」侍坐者失色；`坐，徂臥翻。`上怒，使人驅下殿。愿徐去，無異容。

上好圍棋，`好，呼到翻；下同。`棋甚拙，與第一品彭城丞王抗圍棋，`當時圍棋之品，王抗為第一。`抗每假借之，曰「皇帝飛棋，臣抗不能斷。」`圍棋之勢，聯屬不斷，然後可以勝人；若為人斷之，則為所勝。斷，如字。`上終不悟，好之愈篤。愿又曰：「堯此以教丹朱，`博物志：堯造圍棋以教子丹朱；或云舜以子商均愚，故作圍棋以教之。其法非智者不能也。胡旦曰：以棋為易，則聰明者而或不能；以為難，則愚下小人往往精絕。`非人主所宜好也。」上雖怒甚，以愿王國舊臣，`上為湘東王，愿為國常侍。`每優容之。

*
王景文常以盛滿為憂，屢辭位任，上不許，然中心以景文外戚貴盛，張永累經軍旅，疑其將來難信，乃自為謠言曰：「一士不可親，弓長射殺人。」`射，而亦翻。`景文彌懼，自表解揚州，情甚切至。詔報曰：「人居貴要，但問心若為耳。`言但問其存心如何耳。`大明之世，巢、徐、二戴，位不過執戟，權亢人主。`巢，謂巢尚之；徐，謂徐爰；二戴，謂法興、明寶。亢，口浪翻，高也。`今袁粲作僕射領選，`選，須絹翻。`而人往往不知有粲，粲遷為令，居之不疑；人情向粲，淡然亦復不改常日。以此居貴位要任，當有致憂競不？`袁粲之簡淡雅素，自足以鎮雅俗；而明帝謂其可以託孤，則真違才易務矣。然粲才雖不足，以死繼之，無愧於為臣之大節；其視褚淵，相去豈不遠哉！復，扶又翻。「競」，當作「兢」。不，讀曰否。`夫貴高有危殆之懼，卑賤有塡壑之憂，有心於避禍，不如無心於任運，存亡之要，巨細一揆耳。」

###### 明帝泰豫元年（壬子，公元四七二年）

*
春，正月，甲寅朔，上以疾久不平，改元。戊午，皇太子會四方朝賀者於東宮，幷受貢計。`朝，直遙翻。`
*
大陽蠻酋桓誕擁沔水以北、滍‧葉以南八萬餘落降於魏，`此卽五水蠻也。宋置大陽戍於蘄陽縣西。此縣卽漢江夏郡蘄春縣也。沔水以北，滍、葉以南，皆羣蠻所居。誕擁以降魏，而誕實大陽蠻酋也。酋，慈由翻。沔，彌兗翻。滍，直里翻。葉，式涉翻。降，戶江翻。`自云桓玄之子，亡匿蠻中，以智略為羣蠻所宗。魏以誕為征南將軍、東荊州刺史、襄陽王，`東荊州治比陽縣。`聽自選郡縣吏；使起部郎京兆韋珍與誕安集新民，區置諸事，皆得其所。`據晉志：武帝置起部郎。杜佑通典曰：晉、宋有起部而不常置。起部，工部也，取虞書「百工起哉」為義。自是之後，諸蠻皆倚魏以侵擾南國。`

*
二月，柔然侵魏，上皇遣將擊之；`將，卽亮翻；下同。`柔然走。東部敕勒叛奔柔然，上皇自將追之，至石磧，`磧，七跡翻。石磧，卽石漠。`不及而還。

*
上疾篤，慮晏駕之後，皇后臨朝，江安懿侯王景文以元舅之勢，必為宰相，`景文，皇后兄也。朝，直遙翻。相，息亮翻。`門族強盛，或有異圖。己未，遣使齎藥賜景文死，`使，疏吏翻。`手敕曰：「與卿周旋，欲全卿門戶，故有此處分。」`處，昌呂翻。分，扶問翻。`敕至，景文正與客棋，叩函看已，`已，畢也。`復置局下，神色不變，方與客思行爭劫。`棋有行，有劫。行者，欲擊東而聲出於西也；劫者，先有彼我兩急之勢，彼欲出此，則我劫彼以制之也。行，下孟翻。`局竟，斂子內匳畢，`子，棋子也。弈戲旣畢，則斂而納諸匳中。匳，力鹽翻。`徐曰：「奉敕見賜以死。」方以敕示客。`句斷。`中直兵焦度、趙智略憤怒，`中直兵，典親兵將官也。洪适曰：宋有中直兵、外兵、騎兵參軍。`曰：「大丈夫安能坐受死！州中文武數百，足以一奮。」`王景文時為揚州刺史。`景文曰：「知卿至心；若見念者，為我百口計。」乃作墨啓答敕致謝，飲藥而卒。`考異曰：南史云：「帝使謂景文曰：『朕不謂卿有罪，然吾不能獨死，請子先之。』若使者有此語，則坐客不容不知，更終棋局。又曰：「景文酌酒謂客曰：『此酒不可相勸。』自仰而飲之。」按焦度勸拒命，必不對坐客言之；何得死時客猶在坐也！今從宋書。`贈開府儀同三司。

上夢有人告曰：「豫章太守劉愔反。」旣寤，遣人就郡殺之。`愔，於含翻。`

*
魏顯祖還平城。`書顯祖，以別魏主。`

*
庚午，魏主耕籍田。

*
夏，四月，以垣崇祖行徐州事，徙戍龍沮。`魏收地形志：東彭城郡有龍沮縣，縣有卽丘城。五代志：琅邪郡治臨沂縣，舊曰卽丘。沮，子余翻。`

*
己亥，上大漸，`書‧顧命云：疾大漸。呂祖謙註曰：疾大進而瀕於死也。`以江州刺史桂陽王休範為司空，又以尚書右僕射褚淵為護軍將軍，加中領軍劉勔右僕射，`勔，彌兗翻。`詔淵、勔與尚書令袁粲、荊州刺史蔡興宗、郢州刺史沈攸之並受顧命。褚淵素與蕭道成善，引薦於上，詔又以道成為右衞將軍，領衞尉，`左、右衞，晉官；衞尉，漢官也。史言禁衞兵柄皆歸道成。`與袁粲等共掌機事。是夕，上殂。`年三十四。`庚子，太子卽皇帝位，大赦。時蒼梧王方十歲，袁粲、褚淵秉政，承太宗奢侈之後，務弘節儉，欲救其弊；而阮佃夫、王道隆等用事，貨賂公行，不能禁也。`佃，音田。`
*
乙巳，以安成王準為揚州刺史。

*
五月，戊寅，葬明皇帝于高寧陵，`據南史，陵在臨沂縣莫府山。`廟號太宗。六月，乙巳，尊皇后曰皇太后，`考異曰：宋略‧本紀作「癸未」。令從宋‧本紀。`立妃江氏為皇后。

*
秋，七月，柔然部帥無盧真將三萬騎寇魏敦煌，鎮將尉多侯擊走之。多侯，眷之子也。`尉眷事魏太武，有平赫連之功。帥，所類翻。將，卽亮翻；下同。騎，奇寄翻。敦，徒門翻。尉，紆勿翻。`又寇晉昌，守將薛奴擊走之。`魏書‧官氏志：西方諸姓，叱干氏改為薛氏。`

*
戊午，魏主如陰山。

*
戊辰，尊帝母陳貴妃為皇太妃，更以諸國太妃為太姬。`更，工衡翻。姬，音怡。`

*
右軍將軍王道隆以蔡興宗強直，不欲使居上流，閏月，甲辰，以興宗為中書監，更以沈攸之為都督荊‧襄等八州諸軍事、荊州刺史。興宗辭中書監不拜。王道隆每詣興宗，躡履到前，不敢就席，良久去，竟不呼坐。

沈攸之自以材略過人，自至夏口以來，陰蓄異志；`夏口，郢州也。攸之鎮郢州，見上卷五年。夏，戶雅翻。`及徙荊州，擇郢州士馬，器仗精者，多以自隨。到官，以討蠻為名；大發兵力，招聚才勇，部勒嚴整，常如敵至。重賦斂以繕器甲，`斂，力贍翻。`舊應供臺者皆割留之，養馬至二千餘匹，治戰艦近千艘，`治，直之翻。艦，戶黯翻。近，其靳翻。艘，蘇遭翻。`倉稟、府庫莫不充積。士子、商旅過荊州者，多為所羈留，四方亡命，歸之者皆蔽匿擁護；所部或有逃亡，無遠近窮追，必得而止。舉錯專恣，不復承用符敕，`錯，千故翻。復，扶又翻。`朝廷疑而憚之。`為後攸之稱兵張本。臺省所下者為符，出命經中書、門下者為敕。`為政刻暴，或鞭撻士大夫；上佐以下，面加詈辱。`詈，力智翻。`然吏事精明，人不敢欺，境內盜賊屛息，`屛，必郢翻。`夜戶不閉。

攸之賧罰羣蠻太甚，`何承天纂文曰：賧，蠻夷贖罪貨也。音徒濫翻。`又禁五溪魚鹽，蠻怨叛。酉溪蠻王田頭擬死，`水經：酉水導源巴郡臨江縣，東逕遷陵縣故城北，又東逕酉陽故縣南，又東逕沅陵縣北，又南注沅水。`弟婁侯篡立，其子田都走入獠中。`獠，魯皓翻。`於是羣蠻大亂，掠抄至武陵城下。`抄，楚交翻。`武陵內史蕭嶷遣隊主張英兒擊破之，誅婁侯，立田都，羣蠻乃定。嶷，賾之弟也。`史言蕭道成二子皆有幹時之用。嶷，魚力翻。賾，士革翻。`

*
八月，戊午，樂安宣穆公蔡興宗卒。

*
九月，辛巳，魏主還平城。

*
冬，十月，柔然侵魏，及五原，十一月，上皇自將討之。`將，卽亮翻。`將度漠，柔然北走數千里，上皇乃還。`還，從宣翻，又如字。`
*
丁亥，魏封上皇之弟略為廣川王。
*
己亥，以郢州刺史劉秉為尚書左僕射。秉，道憐之孫也，和弱無幹能，以宗室清令，`令，善也。`故袁、褚引之。`史言袁、褚尚虛名而無實用，所以受制於姦雄也。`

*
中書通事舍人阮佃夫`晉初，初置中書舍人、通事各一人。江左令舍人通事，謂之中書通事舍人。佃，音田。`加給事中、輔國將軍，權任轉重。欲用其所親吳郡張澹為武陵郡；袁粲等皆不同，佃夫稱敕施行，粲等不敢執。`史言袁粲等橈於權倖，不能裁之以正。擔，徒覽翻。`

*
魏有司奏諸祠祀合一千七十五所，歲用牲七萬五千五百。上皇惡其多殺，`惡，烏路翻。`詔：「自今非天地、宗廟、社稷，皆勿用牲，薦以酒脯而已。」

###### 蒼梧王`諱昱，字德融，明帝長子也，小字慧震。`元徽元年`（癸丑、四七三）`

*
春，正月，戊寅朔，改元，大赦。
*
庚辰，魏員外散騎常侍崔演來聘。`散，悉亶翻。騎，奇寄翻。`

*
戊戌，魏上皇還，至雲中。`還自討柔然。`

*
癸丑，魏詔守令勸課農事，同部之內，貧富相通，家有兼牛，通借無者；若不從詔，一門終身不仕。

*
戊午，魏上皇至平城。`自雲中至平城。`

*
甲戌，魏詔：「縣令能靜一縣劫盜者，兼治二縣，卽食其祿；能靜二縣者，兼治三縣，`治，直之翻；下同。`三年遷為郡守。`守，式又翻。`二千石能靜二郡上至三郡亦如之，三年遷為刺史。」

*
桂陽王休範，素凡訥，少知解，`凡，庸常也；訥，言難也。少，詩沼翻。解，戶買翻。解，曉也。`不為諸兄所齒遇，`齒，列也；遇，待也；不以諸弟之列待之也。`物情亦不向之，故太宗之末得免於禍。及帝卽位，年在沖幼，素族秉政，近習用權。`素族，謂袁、褚也。近習，謂阮佃夫、王道隆、楊運長也。`休範自謂尊親莫二，`帝諸父皆誅死，唯休範在，故謂尊親莫二。`應入為宰輔；旣不如志，怨憤頗甚。典籤新蔡許公輿為之謀主，令休範折節下士，`折，而設翻。下，戶嫁翻。`厚相資給，於是遠近赴之，歲中萬計；收養勇士，繕治器械。朝廷知其有異志，亦陰為之備。會夏口闕鎮，`夏，戶雅翻。`朝廷以其地居尋陽上流，欲使腹心居之。二月，乙亥，以晉熙王燮為郢州刺史。燮始四歲，以黃門郎王奐為長史，`黃門郎，卽黃門侍郎。`行府州事，配以資力，使鎮夏口，`夏，戶雅翻。`復恐其過尋陽為休範所劫留，`復，扶又翻。`使自太洑徑去。`南史‧休範傳作「太子洑」，此蓋卽劉胡自江外趣沔口之路。`休範聞之，大怒，密與許公輿謀襲建康；表治城隍，多解材板而蓄之。奐，景文之兄子也。

*
吐谷渾王拾寅寇魏澆河，夏，四月，戊申，魏以司空長孫觀為大都督，發兵討之。`吐，從暾入聲。谷，音浴。澆，堅堯翻。長，知兩翻。`
*
魏以孔子二十八世孫乘為崇聖大夫，`崇聖大夫，以尊崇先聖名官。`給十戶以供洒掃。`洒，所賣翻；掃，素報翻；又並上聲。`

*
秋，七月，魏詔：「河南六州之民，`河南六州，青、徐、兗、豫、齊、東徐也。`戶收絹一匹，綿一斤，租三十石。」

*
乙亥，魏主如陰山。

*
八月，庚申，魏上皇如河西。

長孫觀入吐谷渾境，芻其秋稼。吐谷渾王拾寅窘急請降，`窘，巨隕翻。降，戶江翻。`遣子斤入侍。自是歲脩職貢。

九月，辛巳，上皇還平城。

*
遣使如魏。`報聘也。使，疏吏翻。`

*
冬，十月，癸酉，割南兗、豫州之境置徐州，治鍾離。`鍾離，禹塗山氏之國，春秋鍾離子之國；漢為縣，屬九江郡；晉屬淮南郡，晉安帝分立鍾離郡；宋立徐州於此。宋白曰：今鍾離縣東四十里有鍾離城。`

*
魏上皇將入寇，詔：「州郡之民十丁取一以充行，`以充征行也。`戶收租五十石以備軍糧。」

*
魏武都氐反，攻仇池，詔長孫觀回師討之。

*
武都王楊僧嗣卒於葭蘆，從弟文度自立為武興王，`從，才用翻。`遣使降魏；魏以文度為武興鎮將。`將，卽亮翻；下同。`
*
十一月，丁丑，尚書令袁粲以母憂去職。
*
癸巳，魏上皇南巡，至懷州。`魏天安二年，以河內郡置懷州，因古地名以名州也。`枋頭鎮將代人薛虎子，先為馮太后所黜，為門士。`魏有宰士、門士；宰士掌酒食，門士守門戶。枋，音方。先，悉薦翻。`時山東饑，盜賊競起，相州民孫誨等五百人稱虎子在鎮，境內清晏，乞還虎子。上皇復以虎子為枋頭鎮將；`相，息亮翻；下同。復，扶又翻，又如字。`卽日之官，數州盜賊皆息。`數州，謂冀、相、懷等州。`

*
十二月，癸卯朔，日有食之。

*
乙巳，江州刺史桂陽王休範進位太尉。

*
詔起袁粲，以衞軍將軍攝職；`所謂起復也。`粲固辭。

*
壬子，柔然侵魏，柔玄鎮二部敕勒應之。`據水經註：柔玄鎮在長川城東，城南小山，于延水所出也。此卽六鎮之一。`

*
魏州鎮十一水旱，相州民餓死者二千八百餘人。

*
是歲，魏妖人劉舉聚衆自稱天子。`妖，於遙翻。`齊州刺史武昌王平原討斬之。平原，提之子也。`武昌王提，見一百二十五卷宋文帝元嘉二十四年。`

###### 蒼梧王元徽二年（甲寅，公元四七四年）

*
春，正月，丁丑，魏太尉源賀以疾罷。
*
二月，甲辰，魏上皇還平城。

*
三月，丁亥，魏員外散騎常侍許赤虎來聘。

*
夏，五月，壬午，桂陽王休範反。`考異曰：宋書作「壬子」。按長曆，此月辛未朔，無壬子。今從宋略。`掠民船，使軍隊稱力請受，`軍有軍主、副，隊有隊主、副。稱力請受者，稱其衆力之多而請船也。稱，尺證翻。`付以材板，合手裝治，`合，音閤。治，直之翻。`數日卽辦。丙戌，休範率衆二萬、騎五百發尋陽，`騎，奇寄翻。`晝夜取道；以書與諸執政，稱：「楊運長、王道隆蠱惑先帝，使建安、巴陵二王無罪被戮，`事見上明帝泰始七年。蠱，音古。被，皮義翻。`望執錄二豎，以謝冤魂。」`豎，常句翻。`

庚寅，大雷戍主杜道欣馳下告變，朝廷惶駭。護軍褚淵、征北將軍張永、領軍劉勔、僕射劉秉、右衞將軍蕭道成、游擊將軍戴明寶、驍騎將軍阮佃夫、右軍將軍王道隆、中書舍人孫千齡、員外郎楊運長集中書省計事，`員外郎，卽員外散騎侍郎。驍，堅堯翻。騎，奇寄翻。`莫有言者。道成曰：「昔上流謀逆，皆因淹緩致敗，`謂南郡王義宣、晉安王子勛等也。`休範必遠懲前失，輕兵急下，乘我無備。今應變之術，不宜遠出；若偏師失律，則大沮衆心。`沮，在呂翻。`宜頓新亭、白下，堅守宮城、東府、石頭，以待賊至。千里孤軍，後無委積，`委，于偽翻。積，子智翻。周禮：遺人，凡賓客會同、師役，掌其道路之委積。註云：少曰委，多曰積。又宰夫，掌牢禮委積。註云：委積，謂牢米薪芻。左傳：居則具一日之積。杜預註云：芻、米、薪。`求戰不得，自然瓦解。我請頓新亭以當其鋒，征北守白下；領軍屯宣陽門為諸軍節度；諸貴安坐殿中，不須競出，我自破賊必矣。」因索筆下議。衆並注「同」。`並注名同道成議也，索，山客翻。`孫千齡陰與休範通謀，獨曰：「宜依舊遣軍據梁山。」道成正色曰：「賊今已近，梁山豈可得至！新亭旣是兵衝，所欲以死報國耳。常時乃可屈曲相從，今不得也！」坐起，`坐，徂臥翻。`道成顧謂劉勔曰：「領軍已同鄙議，不可改易！」袁粲聞難，扶曳入殿，`袁粲居喪毀瘠，故扶曳而入。難，乃旦翻。`卽日，內外戒嚴。

道成將前鋒兵出屯新亭，`將，卽亮翻。`張永屯白下，前南兗州刺史沈懷明戍石頭，袁粲、褚淵入衞殿省。時倉猝不暇授甲，開南北二武庫，隨將士意所取。

蕭道成至新亭，治城壘未畢；`將，卽亮翻；下同。治，直之翻。`辛卯，休範前軍已至新林。`新林浦去今建康城二十里。`道成方解衣高臥以安衆心，徐索白虎幡，`索，山客翻。`登西垣，使寧朔將軍高道慶、羽林監陳顯達、員外郎王敬則帥舟師與休範戰，頗有殺獲。`帥，讀曰率。`壬辰，休範自新林捨舟步上，`上，時掌翻。`其將丁文豪請休範直攻臺城。休範遣文豪別將兵趣臺城，`趣，七喻翻。`自以大衆攻新亭壘。道成率將士悉力拒戰，自巳至午，外勢愈盛，衆皆失色，道成曰：「賊雖多而亂，尋當破矣。」

休範白服，乘肩輿，自登城南臨滄觀，`臨滄觀在勞山上，江寧縣南十五里，亦曰勞勞亭。觀，古玩翻。`以數十人自衞。`考異曰：張敬兒傳云：「左右數百人皆散走。」按休範左右若有數百人，黃回、敬兒雖勇，何敢徑往取之！今從休範傳。`屯騎校尉黃回與越騎校尉張敬兒謀詐降以取之。`騎，奇寄翻。校，戶教翻。降，戶江翻；下同。`回謂敬兒曰：「卿可取之，我誓不殺諸王。」敬兒以白道成。道成曰：「卿能辦事，當以本州相賞。」`敬兒，南陽冠軍人。本州，謂雍州也。為後敬兒求雍州張本。`乃與回出城南，放仗走，大呼稱降。休範喜，召至輿側。回陽致道成密意，休範信之，以二子德宣、德嗣付道成為質。`呼，火故翻。質，音致。`二子至，道成卽斬之。休範置回、敬兒於左右，所親李恆、鍾爽諫，不聽。`恆，戶登翻。`時休範日飲醇酒，回見休範無備，目敬兒；敬兒奪休範防身刀，斬休範首，左右皆散走。敬兒馳馬持首歸新亭。

道成遣隊主陳靈寶送休範首還臺。靈寶道逢休範兵，棄首於水，`考異曰：南齊書云「埋首道側。」宋略云「棄諸溝中。」今從宋書。`挺身得達，唱云「已平」，而無以為驗，衆莫之信。休範將士亦不之知，其將杜黑騾攻新亭甚急。`將，卽亮翻。騾，盧戈翻。考異曰：宋書、南齊書作「黑蠡」，今從宋略。`蕭道成在射堂，司空主簿蕭惠朗帥敢死士數十人突入東門，`休範先為司空，以惠朗為主簿。帥，讀曰率；下同。`至射堂下。道成上馬，帥麾下摶戰，惠朗乃退，道成復得保城。`復，扶又翻。`惠朗，惠開之弟也，`蕭惠開見一百三十一卷明帝泰始之元年、二年。`其姊為休範妃。惠朗兄黃門郎惠明，時為道成軍副，在城內，了不自疑。`左傳：宋元公與華氏戰于新里。翟僂新居于新里，旣戰，說甲于公而歸。華姓居于公里，亦如之。杜預註曰：古之為軍，不呰小忿。僂，力主翻。姓，他口翻。呰，子斯翻，又音紫。`

道成與黑騾拒戰，自晡達旦，矢石不息；其夜，大雨，鼓叫不復相聞。`復，扶又翻。`將士積日不得寢食，軍中馬夜驚，城內亂走。道成秉燭正坐，厲聲呵之，如是者數四。 丁文豪破臺軍於皂莢橋，`皂莢橋當在新亭之北。`直至朱雀桁南；`朱雀桁，卽大航也，在秦淮水上；以其在朱雀門外，故名。桁，與航同，音戶剛翻。`杜黑騾亦捨新亭北趣朱雀桁。`趣，七喻翻。`右軍將軍王道隆將羽林精兵在朱雀門內，急召鄱陽忠昭公劉勔於石頭。勔至，命撤桁以折南軍之勢，道隆怒曰：「賊至，但當急擊，寧可開桁自弱邪！」勔不敢復言。道隆趣勔進戰，`折，之舌翻。復，扶又翻。趣，讀曰促。`勔渡桁南，戰敗而死。黑騾等乘勝渡淮，道隆棄衆走還臺，黑騾兵追殺之。`蕭道成所謂諸貴不須競出者，正慮此也。`黃門侍郎王蘊重傷，踣於御溝之側，`踣，蒲北翻。`或扶之以免。蘊，景文之兄子也。於是中外大震，道路皆云「臺城已陷」，白下、石頭之衆皆潰。張永、沈懷明逃還。宮中傳新亭亦陷。太后執帝手泣曰：「天下敗矣！」

先是，月犯右執法，太白犯上將，`先，悉薦翻。太微南蕃中二星曰端門，東曰左執法，西曰右執法。東蕃四星，其北曰上將；西蕃四星，南第一星亦曰上將。`或勸劉勔解職。勔曰：「吾執心行己，無愧幽明，若災眚必至，避豈得免！」勔晚年頗慕高尚，立園宅，名為東山，遺落世務，罷遣部曲。蕭道成謂勔曰：「將軍受顧命，輔幼主，當此艱難之日，而深尚從容，`從，千容翻。`廢省羽翼，一朝事至，悔可追乎！」勔不從而敗。

甲午，撫軍長史褚澄開東府門納南軍，`考異曰：宋書作「撫軍典籤茅恬開東府納賊」，南齊書作「車騎典籤茅恬」，蓋皆為褚澄諱耳。今從宋略。`擁安成王準據東府，稱桂陽王教曰：「安成王，吾子也，勿得侵犯。」澄，淵之弟也。杜黑騾徑進至杜姥宅，`晉成帝杜皇后母裴氏立第南掖門外，世謂之杜姥宅。姥，莫補翻。`中書舍人孫千齡開承明門出降。`文帝元嘉二十五年，新作閶闔、廣莫二門，改廣莫門曰承明門。降，戶江翻。`宮省恇擾。`恇，去王翻。`時府藏已竭，`藏，徂浪翻。`皇太后、太妃剔取宮中金銀器物以充賞，衆莫有鬬志。

俄而丁文豪之衆知休範已死，稍欲退散。文豪厲聲曰：「我獨不能定天下邪！」許公輿詐稱桂陽王在新亭，士民惶惑，詣蕭道成壘刺者以千數。`凡求見之禮，先投刺以自達。毛晃曰：書姓名以自白，故曰刺。`道成得，皆焚之，登北城謂曰：「劉休範父子昨已就戮，尸在南岡下。`南岡，卽勞山之岡也；以在新亭城南，故謂之南岡。`身是蕭平南，`道成之出屯新亭也，加平南將軍。`諸君諦視之。`諦，音帝，審也。`名刺皆已焚，勿憂懼也。」

道成遣陳顯達、張敬兒及輔師將軍任農夫、馬軍主東平周盤龍等將兵自石頭濟淮，從承明門入衞宮省。袁粲慷慨謂諸將曰：「今寇賊已逼而衆情離沮，孤子受先帝付託，不能綏靜國家，`粲時居喪，故自稱孤子。任，音壬。將，卽亮翻。沮，在呂翻。`請與諸君同死社稷！」被甲上馬，將驅之。`被，皮義翻。`於是陳顯達等引兵出戰，大破杜黑騾於杜姥宅，飛矢貫顯達目。丙申，張敬兒等又破黑騾等於宣陽門，斬黑騾及丁文豪，進克東府，餘黨悉平。蕭道成振旅還建康，`還，從宣翻，又如字。`百姓緣道聚觀，曰：「全國家者此公也！」道成與袁粲、褚淵、劉秉皆上表引咎解職；不許。丁酉，解嚴，大赦。

*
柔然遣使來聘。`使，疏吏翻。`

*
六月，庚子，以平南將軍蕭道成為中領軍、南兗州刺史，留衞建康，`道成自此得政矣。`與袁粲、褚淵、劉秉更日入直決事，號為四貴。

*
桂陽王休範之反也，使道士陳公昭作天公書，題云「沈丞相」，付荊州刺史沈攸之門者。攸之不開視，推得公昭，送之朝廷。`考異曰：宋略云：「桂陽遺攸之書，署曰『沈丞相』，攸之斬其使。」今從宋書。`及休範反，攸之謂僚佐曰：「桂陽必聲言我與之同。若不顚沛勤王，`顚沛勤王者，危難之際，奔走顚仆以從王事也。`必增朝野之惑。」乃與南徐州刺史建平王景素、郢州刺史晉熙王燮、湘州刺史王僧虔、雍州刺史張興世，`雍，於用翻。`同舉兵討休範。休範留中兵參軍毛惠連等守尋陽，燮遣中兵參軍馮景祖襲之。癸卯，惠連等開門請降，`降，戶江翻。考異曰：宋略作「癸亥」，按下有戊申。今從宋書。`殺休範二子，諸鎮皆罷兵。景素，宏之子也。`建平王宏，文帝之子也。`

*
乙卯，魏詔曰：「下民兇戾，不顧親戚，一人為惡，殃及闔門。朕為民父母，深所愍悼。自今非謀反大逆外叛，罪止其身。」於是始罷門、房之誅。`門誅者，誅其一門；房誅者，時河北大族如崔、如李，子孫分派，各自為房。`

魏顯祖勤於為治，`治，直吏翻。`賞罰嚴明，慎擇牧守，`守，式又翻。`進廉退貪。諸曹疑事，舊多奏決，又口傳詔敕，或致矯擅。上皇命事無大小，皆據律正名，不得為疑奏；合則制可，違則彈詰，盡用墨詔，`制可者，手詔可其所奏。彈詰者，劾問之。合，謂與律合也。違，謂悖於律也。詰，去吉翻。`由是事皆精審。尤重刑罰，大刑多令覆鞫，`大刑，謂死罪。`或囚繫積年。羣臣頗以為言，上皇曰：「滯獄誠非善治，`治，直吏翻。`不猶愈於倉猝而濫乎！夫人幽苦則思善，故智者以囹圄為福堂，`囹，盧丁翻。圄，音語。`朕特苦之，欲其改悔而加矜恕爾。」由是囚繫雖滯，而所刑多得其宜。又以赦令長姦，故自延興以後，不復有赦。`泰始七年，魏改元延興。長，知兩翻。復，扶又翻。`

*
秋，七月，庚辰，立皇弟友為邵陵王。

*
乙酉，加荊州刺史沈攸之開府儀同三司，攸之固辭。執政欲徵攸之而憚於發命，乃以太后令遣中使謂曰：`使，疏吏翻。`「公久勞于外，宜還京師。任寄實重，未欲輕之；進退可否，在公所擇。」攸之曰：「臣無廊廟之資，居中實非其才。至於撲討蠻、蜑，`蜑，亦蠻屬，音蕩旱翻，毛晃曰：蜑，南夷海種也。范成大桂海漁［虞］衡志曰：蜑，海上水居蠻也，以舟為家。沿海蜑有三種：漁蜑，取魚；蠔蜑，取蠔；木蜑，伐木取材。大率皆取海物為糧，生食之，入水能視。陳師道曰：二廣，居山谷間，不隸州縣，謂之傜人；舟居謂之蜑人；島居謂之黎人。余謂巴、黔亦自有蜑人。`克清江、漢，不敢有辭。雖自上如此，`上，時掌翻。`去留伏聽朝旨。」`朝，直遙翻。`乃止。

*
癸巳，柔然寇魏敦煌，尉多侯擊破之。尚書奏：「敦煌僻遠，介居西、北強寇之間，`西，謂吐谷渾，北，柔然也。敦，徒門翻。尉，紆勿翻。`恐不能自固，請內徙就涼州。」羣臣集議，皆以為然。給事中昌黎韓秀，獨以為：「敦煌之置，為日已久。雖逼強寇，人習戰鬬，縱有草竊，不為大害。循常置戍，足以自全；而能隔閡西、北二虜，使不得相通。`閡，五慨翻。`今徙就涼州，不唯有蹙國之名，且姑臧去敦煌千有餘里，防邏甚難，`邏，力佐翻。`二虜必有交通闚![門俞](../imgs/28d66.gif)之志；`漢武帝開河西四郡以隔絕西羌、月氏不得與匈奴通，其規畫正如此也。![門俞](../imgs/28d66.gif)，音俞。`若騷動涼州，則關中不得安枕。又，士民或安土重遷，招引外寇，為國深患，不可不慮也。」乃止。

*
九月，`考異曰：後魏‧帝紀：「使將軍元蘭五將三萬騎及假東陽王丕為後繼伐蜀漢」，不言勝負；列傳及宋書皆無之，今不取。`丁酉，以尚書令袁粲為中書監、領司徒，加褚淵尚書令，劉秉丹楊尹。粲固辭，求反居墓所；不許。`粲受遺輔政，適罹艱棘。國有大難，釋衰絰以從金革之事；大難旣平，求歸終喪，禮也。`

淵以褚澄為吳郡太守，司徒左長史蕭惠明言於朝曰：`朝，直遙翻。考異曰：宋略作「惠朗」。按惠朗不為司徒長史，今從南史。`「褚澄開門納賊，更為股肱大郡，王蘊力戰幾死，棄而不收；`幾，居希翻；又音祁。`賞罰如此，何憂不亂！」淵甚慙。冬，十月，庚申，以侍中王蘊為湘州刺史。

*
十一月，丙戌，帝加元服，大赦。

*
十二月，癸亥，立皇弟躋為江夏王，贊為武陵王。`躋，牋西翻。夏，戶雅翻。`

*
是歲，魏建安貞王陸馛卒。`馛，蒲撥翻。`

###### 蒼梧王元徽三年（乙卯，公元四七五年）

*
春，正月，辛巳，帝祀南郊、明堂。`二祀並舉也。`
*
蕭道成以襄陽重鎮，張敬兒人位俱輕，不欲使居之；而敬兒求之不已，`蓋道成先許之也。`謂道成曰：「沈攸之在荊州，公知其欲何所作；不出敬兒，以表裏制之，恐非公之利。」道成笑而無言。`道成居內，敬兒居外以制其後，故曰表裏制之也。`三月，己巳，以驍騎將軍張敬兒為都督雍‧梁二州諸軍事、雍州刺史。`驍，堅堯翻。騎，奇寄翻。雍，於用翻。`

沈攸之聞敬兒上，`上，時掌翻。`恐其見襲，陰為之備。敬兒旣至，奉事攸之，親敬甚至，動輒咨稟，信饋不絕。攸之以為誠然，酬報款厚。累書欲因遊獵會境上，敬兒報以為「心期有在，影跡不宜過敦。」`謂動則有影，行則有跡，人將窺見之也。敦，厚也。`攸之益信之。敬兒得其事跡，皆密白道成。道成與攸之書，問：「張雍州遷代之日，將欲誰擬？」攸之卽以示敬兒，欲以間之。`史言攸之墮敬兒術中而不悟，且為襲江陵張本。間，古莧翻。`

*
夏，五月，丙午，魏主使員外散騎常侍許赤虎來聘。

*
丁未，魏主如武州山；辛酉，如車輪山。`地形志，秀容郡敷城縣有車輪泉。車，尺遮翻。`

*
六月，庚午，魏初禁殺牛馬。`牛者，農之所資；馬者，兵之所資；禁殺，當也。魏興於北荒，畜牧蕃庶，殺之者不禁；今始禁之。`

*
袁粲、褚淵皆固讓新官。秋，七月，庚戌，復以粲為尚書令，`復，扶又翻。`八月，庚子，加護軍將軍褚淵中書監。

*
冬，十二月，丙寅，魏徙建昌王長樂為安樂王。`樂，音洛。`

*
己丑，魏城陽王長壽卒。
*
南徐州刺史建平王景素，孝友清令，服用儉素，又好文學，`好，呼到翻。`禮接士大夫，由是有美譽；太宗特愛之，異其禮秩。時太祖諸子俱盡，諸孫唯景素為長，帝凶狂失德，朝野皆屬意於景素。帝外家陳氏深惡之；`長，知兩翻。屬，之欲翻。惡，烏路翻。`楊運長、阮佃夫等欲專權勢，不利立長君，亦欲除之。其腹心將佐多勸景素舉兵，鎮軍參軍濟陽江淹獨諫之，`景素時以鎮北將軍鎮京口，以淹為主簿。「鎮軍」當作「鎮北」。濟，子禮翻。`景素不悅。是歲，防閤將軍王季符得罪於景素，`江左之制，禁衞有直閤將軍，王國有防閤將軍。`單騎亡奔建康，告景素謀反。`騎，奇寄翻。`運長等卽欲發兵討之，袁粲、蕭道成以為不可；景素亦遣世子延齡詣闕自陳。乃徙季符於梁州，奪景素征北將軍、開府儀同三司。`「征北」亦當作「鎮北」。`

* * *

