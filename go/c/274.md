

##### 資治通鑑
 `卷第二百七十四　後唐紀三`

* * *

起旃蒙作噩（乙酉）十一月，盡柔兆閹茂（丙戌）三月，不滿一年。

###### 莊宗光聖神閔孝皇帝同光三年（乙酉、九二五年）

*   十一月，丙申，蜀主至成都，百官及後宮迎于七里亭。蜀主入妃嬪中作回鶻隊入宮。丁酉，出見羣臣於文明殿，泣下霑襟，君臣相視，竟無一言以救國患。

戊戌，李紹琛至利州，脩桔柏浮梁。昭武節度使林思諤先棄城奔閬州，遣使請降。甲辰，魏王繼岌至劍州，蜀武信節度使兼中書令王宗壽以遂、合、渝、瀘、昌五州降。

王宗弼至成都，登大玄門，嚴兵自衞。蜀主及太后自往勞之，宗弼驕慢無復臣禮。乙巳，劫遷蜀主及太后後宮諸王于西宮，收其璽綬，使親吏於義興門邀取內庫金帛，悉歸其家。其子承涓杖劍入宮，取蜀主寵姬數人以歸。丙午，宗弼自稱權西川兵馬留後。

李紹琛進至綿州，倉庫民居已為蜀兵所燔，又斷綿江浮梁，水深，無舟楫可渡，紹琛謂李嚴曰：「吾懸軍深入，利在速戰。乘蜀人破膽之時，但得百騎過鹿頭關，彼且迎降不暇；若俟脩繕橋梁，必留數日，或敎王衍堅閉近關，折吾兵勢，儻延旬浹，則勝負未可知矣。」乃與嚴乘馬浮渡江，從兵得濟者僅千人，溺死者亦千餘人，遂入鹿關頭；丁未，進據漢州；居三日，後軍始至。

宗弼遣使以幣馬牛酒勞軍，且以蜀主書遺李嚴曰：「公來吾卽降。」或謂嚴：「公首建伐蜀之策，蜀人怨公深入骨髓，不可往。」嚴不從，欣然馳入成都，撫諭吏民，告以大軍繼至，蜀君臣後宮皆慟哭。蜀主引嚴見太后，以母妻為託。宗弼猶乘城為守備，嚴悉命撤去樓櫓。

己酉，魏王繼岌至綿州，蜀主命翰林學士李昊草降表，又命中書侍郎、同平章事王鍇草降書，遣兵部侍郎歐陽彬奉之以迎繼岌及郭崇韜。

王宗弼稱蜀君臣久欲歸命，而內樞密使宋光嗣、景潤澄、宣徽使李周輅、歐陽晃熒惑蜀主；皆斬之，函首送繼岌。又責文思殿大學士、禮部尚書、成都尹韓昭佞諛，梟于金馬坊門。內外馬步都指揮使兼中書令徐延瓊、果州團練使潘在迎、嘉州刺史顧在珣及諸貴戚皆惶恐，傾其家金帛妓妾以賂宗弼，僅得免死。凡素所不快者，宗弼皆殺之。

辛亥，繼岌至德陽。宗弼遣使奉牋；稱已遷蜀主於西第，安撫軍城，以俟王師。又使其子承班以蜀主後宮及珍玩賂繼岌及郭崇韜，求西川節度使，繼岌曰：「此皆我家物，奚以獻為！」留其物而遣之。

李紹琛留漢州八日以俟都統，甲寅，繼岌至漢州，王宗弼迎謁；乙卯，至成都。丙辰，李嚴引蜀主及百官儀衞出降於升遷橋，蜀主白衣、銜璧、牽羊，草繩縈首，百官衰絰、徒跣、輿櫬，號哭俟命。繼岌受璧，崇韜解縛，焚櫬，承制釋罪；君臣東北向拜謝。丁巳，大軍入成都。崇韜禁軍士侵掠，市不改肆。自出師至克蜀，凡七十日。得節度十，州六十四，縣二百四十九，兵三萬，鎧仗、錢糧、金銀、繒錦共以千萬計。

高季興聞蜀亡，方食，失匕箸，曰：「是老夫之過也。」梁震曰：「不足憂也。唐主得蜀益驕，亡無日矣，安不知其不為吾福！」

楚王殷聞蜀亡，上表稱：「臣已營衡麓之間為菟裘之地，願上印綬以保餘齡。」上優詔慰諭之。

*   平蜀之功，李紹琛為多，位在董璋上；而璋素與郭崇韜善，崇韜數召璋與議軍事。紹琛心不平，謂璋曰：「吾有平蜀之功，公等樸樕相從，反呫囁於郭公之門，謀相傾害。吾為都將，獨不能以軍法斬公邪！」璋訴于崇韜。十二月，崇韜表璋為東川節度使，解其軍職。紹琛愈怒，曰：「吾冒白刃，陵險阻，定兩川，璋乃坐有之邪！」乃見崇韜言：「東川重地，任尚書有文武才，宜表為帥。」崇韜怒曰：「紹琛反邪，何敢違吾節度！」紹琛懼而退。

初，帝遣宦者李從襲等從魏王繼岌伐蜀；繼岌雖為都統，軍中制置補署一出郭崇韜，崇韜終日決事，將吏賓客趨走盈庭，而都統府惟大將晨謁外，牙門索然，從襲等固恥之。及破蜀，蜀之貴臣大將爭以寶貨、妓樂遺崇韜及其子廷誨，魏王所得，不過匹馬、束帛、唾壺、麈柄而已，從襲等益不平。

王宗弼之自為西川留後也，賂崇韜求為節度使，崇韜陽許之。旣而久未得，乃帥蜀人列狀見繼岌，請留崇韜鎮蜀。從襲等因謂繼岌曰：「郭公父子專橫，今又使蜀人請己為帥，其志難測，王不可不為之備。」繼岌謂崇韜曰：「主上倚侍中如山嶽，不可離廟堂，豈肯棄元老於蠻夷之域乎！且此非余之所敢知也，請諸人詣闕自陳。」由是繼岌與崇韜互相疑。

會宋光葆自梓州來，訴王宗弼誣殺宋光嗣等；又，崇韜徵犒軍錢數萬緡於宗弼，宗弼靳之，士卒怨怒，夜，縱火諠譟。崇韜欲誅宗弼以自明，己巳，白繼岌收宗弼及王宗勳、王宗渥，皆數其不忠之罪，族誅之，籍沒其家。蜀人爭食宗弼之肉。

*   辛未，閩忠懿王審知卒，子延翰自稱威武留後。汀州民陳本聚衆三萬圍汀州，延翰遣右軍都監柳邕等將兵二萬討之。
*
癸酉，王承休、王宗汭至成都，魏王繼岌詰之曰：「居大鎮，擁強兵，何以不拒戰？」對曰：「畏大王神武。」曰：「然則何以不降？」對曰：「王師不入境。」曰：「所俱入羌者幾人？」對曰：「萬二千人。」曰：「今歸者幾人？」對曰：「二千人。」曰：「可以償萬人之死矣。」皆斬之，幷其子。

*
丙子，以知北都留守事孟知祥為西川節度使、同平章事，促召赴洛陽。帝議選北都留守，樞密承旨段徊等惡鄴都留守張憲，不欲其在朝廷，皆曰：「北都非張憲不可。憲雖有宰相器，今國家新得中原，宰相在天子目前，事有得失，可以改更，比之此都獨繫一方安危，不為重也。」乃徙憲為太原尹，知北都留守事。以戶部尚書王正言為興唐尹，知鄴都留守事。正言昏耄，帝以武德使史彥瓊為鄴都監軍。彥瓊，本伶人也，有寵於帝。魏、博等六州軍旅金穀之政皆決於彥瓊，威福自恣，陵忽將佐，自正言以下皆諂事之。

*
初，帝得魏州銀槍效節都近八千人，以為親軍，皆勇悍無敵。夾河之戰，實賴其用，屢立殊功，常許以滅梁之日大加賞賚。旣而河南平，雖賞賚非一，而士卒恃功，驕恣無厭，更成怨望。是歲大饑，民多流亡，租賦不充，道路塗潦，漕輦艱澀，東都倉廩空竭，無以給軍士。租庸使孔謙日於上東門外望諸州漕運，至者隨以給之。軍士乏食，有雇妻鬻子者，老弱採蔬於野，百十為羣，往往餒死，流言怨嗟，而帝遊畋不息。己卯，獵於白沙，皇后，皇子、後宮畢從。庚辰，宿伊闕；辛巳，宿潭泊；壬午，宿龕澗；癸未，還宮。時大雪，吏卒有僵仆於道路者。伊、汝間饑尤甚，衞兵所過，責其供餉，不得，則壞其什器，撤其室廬以為薪，甚於寇盜，縣吏皆竄匿山谷。

*
有白龍見於漢宮；漢主改元白龍，更名曰龔。

*
長和驃信鄭旻遣其布燮鄭昭淳求婚于漢，漢主以女增城公主妻之。長和卽唐之南詔也。

*       成德節度使李嗣源入朝。
*       閏月，己丑朔，孟知祥至洛陽，帝寵待甚厚。
*
帝以軍儲不足，謀於羣臣，豆盧革以下皆莫知為計。吏部尚書李琪上疏，以為：「古者量入以為出，計農而發兵，故雖有水旱之災而無匱乏之憂。近代稅農以養兵，未有農富給而兵不足，農捐瘠而兵豐飽者也。今縱未能蠲省租稅，苟除折納、紐配之法，農亦可以小休矣。」帝卽敕有司如琪所言，然竟不能行。

*
丁酉，詔蜀朝所署官四品以上降授有差，五品以下才地無取者悉縱歸田里；其先降及有功者，委崇韜隨事獎任。又賜王衍詔，略曰：「固當裂土而封，必不薄人於險。三辰在上，一言不欺。」

*
庚子，彰武、保大節度使兼史書令高萬興卒，以其子保大留後允韜為彰武留後。

*
帝以軍儲不充，欲如汴州，諫官上言：「不如節儉以足用，自古無就食天子。今楊氏未滅，不宜示以虛實。」乃止。

*
辛亥，立皇弟存美為邕王，存霸為永王，存禮為薛王，存渥為申王，存乂為睦王，存確為通王，存紀為雅王。

*
郭崇韜素疾宦官，嘗密謂魏王繼岌曰：「大王他日得天下，騬馬亦不可乘，況任宦官！宜盡去之，專用士人。」呂知柔竊聽，聞之，由是宦官皆切齒。

時成都雖下，而蜀中盜賊羣起，布滿山林。崇韜恐大軍旣去，更為後患，命任圜、張筠分道招討，以是淹留未還。帝遣宦者向延嗣促之，崇韜不出郊迎，及見，禮節又倨，延嗣怒。李從襲謂延嗣曰：「魏王，太子也；主上萬福，而郭公專權如是。郭廷誨擁徒出入，日與軍中饒將、蜀土豪傑狎飲，指天畫地，近聞白其父請表己為蜀帥；又言『蜀地富饒，大人宜善自為謀。』今諸軍將校皆郭氏之黨，王寄身於虎狼之口，一朝有變，吾屬不知委骨何地矣。」因相向垂涕。延嗣歸，具以語劉后。后泣訴於帝，請早救繼岌之死。

前此帝聞蜀人請崇韜為帥，已不平，至是聞延嗣之言，不能無疑。帝閱蜀府庫之籍，曰：「人言蜀中珍貨無算，何如是之微也？」延嗣曰：「臣聞蜀破，其珍貨皆入於崇韜父子，崇韜有金萬兩，銀四十萬兩，錢百萬緡，名馬千匹，他物稱是，廷誨所取，復在其外；故縣官所得不多耳。」帝遂怒形於色。及孟知祥將行，帝語之曰：「聞郭崇韜有異志，卿到，為朕誅之。」知祥曰：「崇韜，國之勳舊，不宜有此。俟臣至蜀察之，苟無他志則遣還。」帝許之。

壬子，知祥發洛陽。帝尋復遣衣甲庫使馬彥珪馳詣成都觀崇韜去就，如奉詔班師則已，若有遷延跋扈之狀，則與繼岌圖之。彥珪見皇后，說之曰：「臣見向延嗣言蜀中事勢憂在朝夕，今上當斷不斷，夫成敗之機，間不容髮，安能緩急稟命於三千里外乎！」皇后復言於帝，帝曰：「傳聞之言，未知虛實，豈可遽爾果決？」皇后不得請，退，自為敎與繼岌，令殺崇韜。知祥行至石壕，彥珪夜叩門宣詔，促知祥赴鎮，知祥竊歎曰：「亂將作矣！」乃晝夜兼行。

*
初，楚王殷旣得湖南，不征商旅，由是四方商旅輻湊。湖南地多鉛鐵，殷用軍都判官高郁策，鑄鉛鐵為錢，商旅出境，無所用之，皆易他貨而去，故能以境內所餘之物易天下百貨，國以富饒。湖南民不事桑蠶，郁命民輸稅者皆以帛代錢，未幾，民間機杼大盛。

*
吳越王鏐遣使者沈瑫致書，以受玉冊，封吳越國王告於吳。吳人以其國名與己同，不受書，遣瑫還。仍戒境上無得通吳越使者及商旅。

###### 明宗聖德和武欽孝皇帝天成元年（丙戌、九二六年）

*
春，正月，庚申，魏王繼岌遣李繼曮、李嚴部送王衍及其宗族百官數千人詣洛陽。

*
河中節度使、尚書令李繼麟自恃與帝故舊，且有功，帝待之厚，苦諸伶宦求匄無厭，遂拒不與。大軍之征蜀也，繼麟閱兵，遣其子令德將之以從。景進與宦官譖之曰：「繼麟聞大軍起，以為討己，故驚懼，閱兵自衞。」又曰：「崇韜所以敢倔強於蜀者，與河中陰謀，內外相應故也。」繼麟聞之懼，欲身入朝以自明，其所親止之，繼麟曰：「郭侍中功高於我。今事勢將危，吾得見主上，面陳至誠，則讒人獲罪矣。」癸亥，繼麟入朝。

*
魏王繼岌將發成都，令任圜權知留事，以俟孟知祥。諸軍部署已定，是日，馬彥珪至，以皇后敎示繼岌，繼岌曰：「大軍垂發，彼無釁端，安可為此負心事！公輩勿復言。且主上無敕，獨以皇后敎殺招討使，可乎？」李從襲等泣曰：「旣有此迹，萬一崇韜聞之，中塗為變，益不可救矣。」相與巧陳利害，繼岌不得已從之。甲子旦，從襲以繼岌之命召崇韜計事，繼岌登樓避之。崇韜方升階，繼岌從者李環撾碎其首，幷殺其子廷誨、廷信。外人猶未之知。都統推官滏陽李崧謂繼岌曰：「今行軍三千里外，初無敕旨，擅殺大將，大王柰何行此危事！獨不能忍之至洛陽邪？」繼岌曰：「公言是也，悔之無及。」崧乃召書吏數人，登樓去梯，矯為敕書，用蠟印宣之，軍中粗定。崇韜左右皆竄匿，獨掌書記滏陽張礪詣魏王府慟哭久之。繼岌命任圜代崇韜總軍政。

*
魏王通謁李廷安獻蜀樂工二百餘人，有嚴旭者，王衍用為蓬州刺史，帝問曰：「汝何以得刺史？」對曰：「以歌。」帝使歌而善之，許復故任。

*
戊辰，孟知祥至成都。時新殺郭崇韜，人情未安，知祥慰撫吏民，犒賜將卒，去留帖然。

*
閩人破陳本，斬之。

*
契丹主擊女真及勃海，恐唐乘虛襲之，戊寅，遣梅老鞋里來修好。

*
馬彥珪還洛陽，乃下詔暴郭崇韜之罪，幷殺其子廷說、廷讓、廷議，於是朝野駭惋，羣議紛然，帝使宦者潛察之。保大節度使睦王存乂，崇韜之壻也；宦官欲盡去崇韜之黨，言「存乂對諸將攘臂垂泣，為崇韜稱冤，言辭怨望。」庚辰，幽存乂於第，尋殺之。

景進言：「河中人有告變，言李繼麟與郭崇韜謀反；崇韜死，又與存乂連謀。」宦官因共勸帝速除之，帝乃徙繼麟為義成節度使，是夜，遣蕃漢馬步使朱守殷以兵圍其第，驅繼麟出徽安門外殺之，復其姓名曰朱友謙。友謙二子，令德為武信節度使，令錫為忠武節度使；詔魏王繼岌誅令德於遂州，鄭州刺史王思同誅令錫於許州，河陽節度使李紹奇誅其家人於河中。紹奇至其家，友謙妻張氏帥家人二百餘口見紹奇曰：「朱氏宗族當死，願無濫及平人。」乃別其婢僕百人，以其族百口就刑。張氏又取鐵券以示紹奇曰：「此皇帝去年所賜也，我婦人，不識書，不知其何等語也。」紹奇亦為之慚。友謙舊將史武等七人，時為刺史，皆坐族誅。

時洛中諸軍飢窘，妄為謠言，伶官采之以聞於帝，故郭崇韜、朱友謙皆及於禍。成德節度使兼中書令李嗣源亦為謠言所屬，帝遣朱守殷察之；守殷私謂嗣源曰：「令公勳業振主，宜自圖歸藩以遠禍。」嗣源曰：「吾心不負天地，禍福之來，無所可避，皆委之於命耳。」時伶宦用事，勳舊人不自保，嗣源危殆者數四，賴宣徽使李紹宏左右營護，以是得全。

*
魏王繼岌留馬步都指揮使陳留李仁罕、馬軍都指揮使東光潘仁嗣、左廂都指揮使趙廷隱、右廂都指揮使浚儀張業、牙內指揮使文水武漳、驍銳指揮使平恩李廷厚戍成都。甲申，繼岌發成都，命李紹琛帥萬二千人為後軍，行止常差中軍一舍。

*
二月，己丑朔，以宣徽南院使李紹宏為樞密使。

*
魏博指揮使楊仁晸，將所部兵戍瓦橋，踰年代歸，至貝州，以鄴都空虛，恐兵至為變，敕留屯貝州。

時天下莫知郭崇韜之罪，民間訛言云：「崇韜殺繼岌，自王於蜀，故族其家。」朱友謙子建徽為澶州刺史，帝密敕鄴都監軍史彥瓊殺之。門者白留守王正言曰：「史武德夜半馳馬出城，不言何往。」又訛言云：「皇后以繼岌之死歸咎於帝，已弒帝矣，故急召彥瓊計事。」人情愈駭。

楊仁晸部兵皇甫暉與其徒夜博不勝，因人情不安，遂作亂，劫仁晸曰：「主上所以有天下，吾魏軍力也；魏軍甲不去體，馬不解鞍者十餘年，今天下已定，天子不念舊勞，更加猜忌。遠戍踰年，方喜代歸，去家咫尺，不使相見。今聞皇后弒逆，京師已亂，將士願與公俱歸，仍表聞朝廷。若天子萬福，興兵致討，以吾魏博兵力足以拒之，安知不更為富貴之資乎？」仁晸不從，暉殺之；又劫小校，不從，又殺之。效節指揮使趙在禮聞亂，衣不及帶，踰垣而走，暉追及，曳其足而下之，示以二首，在禮懼而從之。亂兵遂奉以為帥，焚掠貝州。暉，魏州人；在禮，涿州人也。詰旦，暉等擁在禮南趣臨清、永濟、館陶，所過剽掠。

壬辰晚，有自貝州來告軍亂將犯鄴都者，都巡檢使孫鐸等亟詣史彥瓊，請授甲乘城為備。彥瓊疑鐸等有異志，曰：「告者云今日賊至臨清，計程須六日晚方至，為備未晚。」孫鐸曰：「賊旣作亂，必乘吾未備，晝夜倍道，安肯計程而行！請僕射帥衆乘城，鐸募勁兵千人伏於王莽河逆擊之，賊旣勢挫，必當離散，然後可撲討也。必俟其至城下，萬一有姦人為內應，則事危矣。」彥瓊曰：「但嚴兵守城，何必逆戰！」是夜，賊前鋒攻北門，弓弩亂發。時彥瓊將部兵宿北門樓，聞賊呼聲，卽時驚潰。彥瓊單騎奔洛陽。

癸巳，賊入鄴都，孫鐸等拒戰不勝，亡去。趙在禮據宮城，署皇甫暉及軍校趙進為馬步都指揮使，縱兵大掠。進，定州人也。

王正言方據案召吏草奏，無至者，正言怒，其家人曰：「賊已入城，殺掠於市，吏皆逃散，公尚誰呼！」正言驚曰：「吾初不知也。」又索馬，不能得，乃帥僚佐步出府門謁在禮，再拜請罪。在禮亦拜，曰：「士卒思歸耳，尚書重德，勿自卑屈。」慰諭遣之。

衆推在禮為魏博留後，具奏其狀。北京留守張憲家在鄴都，在禮厚撫之，遣使以書誘憲，憲不發封，斬其使以聞。

*
甲午，以景進為銀青光祿大夫、檢校右散騎常侍兼御史大夫、上柱國。

*
丙申，史彥瓊至洛陽。帝問可為大將者於樞密使李紹宏，紹宏復請用李紹欽，帝許之，令條上方略。紹欽所請偏裨，皆梁舊將，己所善者，帝疑之而止。皇后曰：「此小事，不足煩大將，紹榮可辦也。」帝乃命歸德節度使李紹榮將騎三千詣鄴都招撫，亦徵諸道兵，備其不服。

*
郭崇韜之死也，李紹琛謂董璋曰：「公復欲呫囁誰門乎？」璋懼，謝罪。魏王繼岌軍還至武連，遇敕使，諭以朱友謙已伏誅，令董璋將兵之遂州誅朱令德。時紹琛將後軍在魏城，聞之，以帝不委己殺令德而委璋，大驚。俄而璋過紹琛軍，不謁。紹琛怒，乘酒謂諸將曰：「國家南取大梁，西定巴、蜀，皆郭公之謀而吾之戰功也；至於去逆效順，與國家掎角以破梁，則朱公也。今朱、郭皆無罪族滅，歸朝之後，行及我矣。冤哉，天乎！柰何！」紹琛所將多河中兵，河中將焦武等號哭於軍門曰：「西平王何罪，闔門屠膾！我屬歸則與史武等同誅，決不復東矣。」是日，魏王繼岌至泥溪，紹琛至劍州遣人白繼岌云：「河中將士號哭不止，欲為亂。」丁酉，紹琛自劍州擁兵西還，自稱西川節度、三川制置等使，移檄成都，稱奉詔代孟知祥，招諭蜀人，三日間衆至五萬。

*
戊戌，李繼曮至鳳翔，監軍使柴重厚不以符印與之，促令詣闕。

*
己亥，魏王繼岌至利州，李紹琛遣人斷桔柏津。繼岌聞之，以任圜為副招討使，將步騎七千，與都指揮使梁漢顒、監軍李延安追討之。

*
庚子，邢州左右步直兵趙太等四百人據城自稱安國留後；詔東北面招討副使李紹真討之。

*
辛丑，任圜先令別將何建崇擊劍門關，下之。

*
李紹榮至鄴都，攻其南門，遣人以敕招諭之，趙在禮以羊酒犒師，拜於城上曰：「將士思家擅歸，相公誠善為敷奏，得免於死，敢不自新！」遂以敕徧諭軍士。史彥瓊戟手大罵曰：「羣死賊，城破萬段！」皇甫暉謂其衆曰：「觀史武德之言，上不赦我矣。」因聚譟，掠敕書，手壞之，守陴拒戰，紹榮攻之不利，以狀聞，帝怒曰：「克城之日，勿遺噍類！」大發諸軍討之。壬寅，紹榮退屯澶州。

*
甲辰夜，從馬直軍士王溫等五人殺軍使，謀作亂，擒斬之。從馬直指揮使郭從謙，本優人也，優名郭門高。帝與梁相拒於得勝，募勇士挑戰，從謙應募，俘斬而還，由是益有寵。帝選諸軍驍勇者為親軍，分置四指揮，號從馬直，從謙自軍使積功至指揮使。郭崇韜方用事，從謙以叔父事之，睦王存乂以從謙為假子。及崇韜、存乂得罪，從謙數以私財饗從馬直諸校，對之流涕，言崇韜之冤。及王溫作亂，帝戲之曰：「汝旣負我附崇韜、存乂，又敎王溫反，欲何為也？」從謙益懼。旣退，陰謂諸校曰：「主上以王溫之故，俟鄴都平定，盡阬若曹。家之所有宜盡市酒肉，勿為久計也。」由是親軍皆不自安。

*
乙巳，王衍至長安，有詔止之。

*
先是，帝諸弟雖領節度使，皆留京師，但食其俸。戊申，始命護國節度使永王存霸至河中。

*
丁未，李紹榮以諸道兵再攻鄴都。庚戌，裨將楊重霸帥衆數百登城，後無繼者，重霸等皆死。賊知不赦，堅守無降意。朝廷患之，日發中使促魏王繼岌東還。繼岌以中軍精兵皆從任圜討李紹琛，留利州待之，未得還。

李紹榮討趙在禮久無功，趙太據邢州未下。滄州軍亂，小校王景戡討定之，因自為留後；河朔州縣告亂者相繼。帝欲自征鄴都，宰相、樞密使皆言京師根本，車駕不可輕動，帝曰：「諸將無可使者。」皆曰：「李嗣源最為勳舊。」帝心忌嗣源，曰：「吾惜嗣源，欲留宿衞。」皆曰：「他人無可者。」忠武節度使張全義亦言：「河朔多事，久則患深，宜令總管進討；若倚紹榮輩，未見成功之期。」李紹宏亦屢言之，帝以內外所薦，甲寅，命嗣源將親軍討鄴都。

*
延州言綏、銀軍亂，剽州城。

*
董璋將兵二萬屯綿州，會任圜討李紹琛。帝遣中使崔延琛至成都，遇紹琛軍，紿之曰：「吾奉詔召孟郎，公若緩兵，自當得蜀。」旣至成都，勸孟知祥為戰守備。知祥浚壕樹柵，遣馬步都指揮使李仁罕將四萬人，驍銳指揮使李延厚將二千人討紹琛。延厚集其衆詢之曰：「有少壯勇銳，欲立功求富貴者東！衰疾畏懦，厭行陳者西！」得選兵七百人以行。

是日，任圜軍追及紹琛於漢州，紹琛出兵逆戰；招討掌書記張礪請伏精兵於後，以羸兵誘之，圜從之，使董璋以東川羸兵先戰而卻。紹琛輕圜書生，又見其兵羸，極力追之，伏兵發，大破之，斬首數千級。自是紹琛入漢州，閉城不出。

*
三月，丁巳朔，李紹真奏克刑州，擒趙太等。庚申，紹真引兵至鄴都，營於城西北，以太等徇於鄴都城下而殺之。

*
辛酉，以威武節度副使王延翰為威武節度使。

*
壬戌，李嗣源至鄴都，營於城西南；甲子，嗣源下令軍中，詰旦攻城。是夜，從馬直軍士張破敗作亂，帥衆大譟，殺都將，焚營舍。詰旦，亂兵逼中軍，嗣源帥親軍拒戰，不能敵，亂兵益熾。嗣源叱而問之曰：「爾曹欲何為？」對曰：「將士從主上十年，百戰以得天下。今主上棄恩任威，貝州戍卒思歸，主上不赦，云『克城之後，當盡阬魏博之軍』；近從馬直數卒諠競，遽欲盡誅其衆。我輩初無叛心，但畏死耳。今衆議欲與城中合勢擊退諸道之軍，請主上帝河南，令公帝河北，為軍民之主。」嗣源泣諭之，不從。嗣源曰：「爾不用吾言，任爾所為，我自歸京師。」亂兵拔白刃環之，曰：「此輩虎狼也，不識尊卑，令公去欲何之！」因擁嗣源及李紹真等入城，城中不受外兵，皇甫暉逆擊張破敗，斬之，外兵皆潰。趙在禮帥諸校迎拜嗣源，泣謝曰：「將士輩負令公，敢不惟命是聽！」嗣源詭說在禮曰：「凡舉大事，須藉兵力，今外兵流散無所歸，我為公出收之。」在禮乃聽嗣源、紹真俱出城，宿魏縣，散兵稍有至者。

*
漢州無城塹，樹木為柵。乙丑，任圜進攻其柵，縱火焚之，李紹琛引兵出戰於金鴈橋，兵敗，與十餘騎奔綿竹，追擒之。孟知祥自至漢州犒軍，與任圜、董璋置酒高會，引李紹琛檻車至座中，知祥自酌大卮飲之，謂曰：「公已擁節旄，又有平蜀之功，何患不富貴，而求入此檻車邪！」紹琛曰：「郭侍中佐命功第一，兵不血刃取兩川，一旦無罪族誅；如紹琛輩安保首領！以此不敢歸朝耳。」魏王繼岌旣獲紹琛，乃引兵倍道而東。

孟知祥獲陝虢都指揮使汝陰李肇、河中都指揮使千乘侯弘實，以肇為牙內馬步都指揮使，弘實副之。蜀中羣盜猶未息，知祥擇廉吏使治州縣，蠲除橫賦，安集流散，下寬大之令，與民更始。遣左廂都指揮使趙廷隱、右廂都指揮使張業將兵分討羣盜，悉誅之。

*
李嗣源之為亂兵所逼也，李紹榮有衆萬人，營於城南，嗣源遣牙將張虔釗、高行周等七人相繼召之，欲與共誅亂者。紹榮疑嗣源之詐，留使者，閉壁不應。及嗣源入鄴都，遂引兵去。嗣源在魏縣，衆不滿百，又無兵仗；李紹真所將鎮兵五千，聞嗣源得出，相帥歸之，由是嗣源兵稍振。嗣源泣謂諸將曰：「吾明日當歸藩，上章待罪，聽主上所裁。」李紹真及中門使安重誨曰：「此策非宜。公為元帥，不幸為凶人所劫；李紹榮不戰而退，歸朝必以公藉口。公若歸藩，則為據地邀君，適足以實讒慝之言耳。不若星行詣闕，面見天子，庶可自明。」嗣源曰：「善！」丁卯，自魏縣南趣相州，遇馬坊使康福，得馬數千匹，始能成軍。福，蔚州人也。

*
平盧節度使符習將本軍攻鄴都，聞李嗣源軍潰，引兵歸。至淄州，監軍使楊希望遣兵逆擊之，習懼，復引兵而西。青州指揮使王公儼攻希望，殺之，因據其城。

時近侍為諸道監軍者，皆恃恩與節度使爭權，及鄴都軍變，所在多殺之。安義監軍楊繼源謀殺節度使孔勍，勍先誘而殺之。武寧監軍以李紹真從李嗣源，謀殺其元從，據城拒之；權知留後淳于晏帥諸將先殺之。晏，登州人也。

*
戊辰，以軍食不足，敕河南尹豫借夏秋稅；民不聊生。

*
忠武節度使、尚書令齊王張全義聞李嗣源入鄴都，憂懼不食，辛未，卒於洛陽。

*
租庸使以倉儲不足，頗朘刻軍糧，軍士流言益甚。宰相懼，帥百官上表言：「今租庸已竭，內庫有餘，諸軍室家不能相保，儻不賑救，懼有離心。俟過凶年，其財復集。」上卽欲從之，劉后曰：「吾夫婦君臨萬國，雖藉武功，亦由天命。命旣在天，人如我何！」宰相又於便殿論之，后屬耳於屏風後，須臾，出妝具及三銀盆、皇幼子三人於外曰：「人言宮中蓄積多，四方貢獻隨以給賜，所餘止此耳，請鬻以贍軍！」宰相惶懼而退。

*
李紹榮自鄴都退保衞州，奏李嗣源已叛，與賊合。嗣源遣使上章自理，一日數輩。嗣源長子從審為金槍指揮使，帝謂從審曰：「吾深知爾父忠厚，爾往諭朕意，勿使自疑。」從審至衞州，紹榮囚，欲殺之。從審曰：「公等旣不亮吾父，吾亦不能至父所，請復還宿衞。」乃釋之。帝憐從審，賜名繼璟，待之如子。是後嗣源所奏，皆為紹榮所遏，不得通，嗣源由是疑懼。石敬瑭曰：「夫事成於果決而敗於猶豫，安有上將與叛卒入賊城，而他日得保無恙乎！大梁，天下之要會也，願假三百騎先往取之；若幸而得之，公宜引大軍亟進，如此始可自全。」突騎指揮使康義誠曰：「主上無道，軍民怨怒，公從衆則生，守節必死。」嗣源乃令安重誨移檄會兵。義誠，代北胡人也。

時齊州防禦使李紹虔、泰寧節度使李紹欽、貝州刺史李紹英屯瓦橋，北京右廂馬軍都指揮使安審通屯奉化軍，嗣源皆遣使召之。紹英，瑕丘人，本姓房，名知溫；審通，金全之姪也。嗣源家在真定，虞候將王建立先殺其監軍，由是獲全。建立，遼州人也。李從珂自橫水將所部兵由盂縣趣鎮州，與王建立軍合，倍道從嗣源。嗣源以李紹榮在衞州，謀自白皋濟河，分三百騎使石敬瑭將之前驅，李從珂為殿，於是軍勢大盛。嗣源從子從璋自鎮州引軍而南，過邢州，邢人奉為留後。

*
癸酉，詔懷遠指揮使白從暉將騎兵扼河陽橋，帝乃出金帛給賜諸軍，樞密宣徽使及供奉內使景進等皆獻金帛以助給賜。軍士負物而詬曰：「吾妻子已殍死，得此何為！」甲戌，李紹榮自衞州至洛陽，帝如鷂店勞之。紹榮曰：「鄴都亂兵已遣其黨翟建白據博州，欲濟河襲鄆、汴，願陛下幸關東招撫之。」帝從之。

*
景進等言於帝曰：「魏王未至，康延孝初平，西南猶未安；王衍族黨不少，聞車駕東征，恐其為變，不若除之。」帝乃遣中使向延嗣齎敕往誅之，敕曰：「王衍一行，並從殺戳。」已印畫，樞密使張居翰覆視，就殿柱揩去「行」字，改為「家」字，由是蜀百官及衍僕役獲免者千餘人。延嗣至長安，盡殺衍宗族於秦川驛。衍母徐氏且死，呼曰：「吾兒以一國迎降，不免族誅，信義俱棄，吾知汝行亦受禍矣！」

*
乙亥，帝發洛陽；丁丑，次汜水；戊寅，遣李紹榮將騎兵循河而東。李嗣源親黨從帝者多亡去；或勸李繼璟宜早自脫，繼璟終無行意。帝屢遣繼璟詣嗣源，繼璟固辭，願死於帝前以明赤誠。帝聞嗣源在黎陽，強遣繼璟渡河召之，道遇李紹榮，紹榮殺之。

*
吳越王鏐有疾，如衣錦軍，命鎮海、鎮東節度使留後傳瓘監國。吳徐溫遣使來問疾，左右勸鏐勿見，鏐曰：「溫陰狡，此名問疾，實使之覘我也。」強出見之。溫果聚兵欲襲吳越，聞鏐疾瘳而止。鏐尋還錢塘。

*
吳以左僕射、同平章事徐知誥為侍中，右僕射嚴可求兼門下侍郎、同平章事。

*
庚辰，帝發汜水。

辛巳，李嗣源至白皋，遇山東上供絹數船，取以賞軍。安重誨從者爭舟，行營馬步使陶玘斬以徇，由是軍中肅然。玘，許州人也。嗣源濟河，至滑洲，遣人招符習，習與嗣源會於胙城，安審通亦引兵來會。知汴州孔循遣使奉表西迎帝，亦遣使北輸密款於嗣源，曰：「先至者得之。」

先是，帝遣騎將滿城西方鄴守汴州；石敬瑭使裨將李瓊以勁兵突入封丘門，敬瑭踵其後，自西門入，遂據其城，西方鄴請降。敬瑭使趣嗣源；壬午，嗣源入大梁。

是日，帝至滎澤東，命龍驤指揮使姚彥溫將三千騎為前軍，曰：「汝曹汴人也，吾入汝境，不欲使他軍前驅，恐擾汝室家。」厚賜而遣之。彥溫卽以其衆叛歸嗣源，謂嗣源曰：「京師危迫，主上為元行欽所惑，事勢已離，不可復事矣。」嗣源曰：「汝自不忠，何言之悖也！」卽奪其兵。指揮使潘環守王村寨，有芻粟數萬，帝遣騎視之，環亦奔大梁。

帝至萬勝鎮，聞嗣源已據大梁，諸軍離叛，神色沮喪，登高歎曰：「吾不濟矣！」卽命旋師。帝之出關也，扈從兵二萬五千，及還，已失萬餘人，乃留秦州都指揮使張唐以步騎三千守關。癸未，帝還過甖子谷，道狹，每遇衞士執兵仗者，輒以善言撫之曰：「適報魏王又進西川金銀五十萬，到京當盡給爾曹。」對曰：「陛下賜已晚矣，人亦不感聖恩！」帝流涕而已。又索袍帶賜從官，內庫使張容哥稱頒給已盡，衞士叱容哥曰：「致吾君失社稷，皆此閹豎輩也。」抽刀逐之；或救之，獲免。容哥謂同類曰：「皇后吝財致此，今乃歸咎於吾輩；事若不測，吾輩萬段，吾不忍待也！」因赴河死。

甲申，帝至石橋西，置酒悲涕，謂李紹榮等諸將曰：「卿輩事吾以來，急難富貴靡不同之；今致吾至此，皆無一策以相救乎！」諸將百餘人，皆截髮置地，誓以死報，因相與號泣。是日晚，入洛城。

李嗣源命石敬瑭將前軍趣汜水收撫散兵，嗣源繼之；李紹虔、李紹英引兵來會。

丙戌，宰相、樞密使共奏：「魏王西軍將至，車駕宜且控扼汜水，收撫散兵以俟之。」帝從之，自出上東門閱騎兵，戒以詰旦東行。

* * *

