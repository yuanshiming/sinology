

## 聊齋志異

##### 聊齋志異
　　`考城隍`

* * *

予姊夫之祖，宋公諱燾，邑廩生。一日病臥，見吏持牒牽白顛馬來，云：「請赴試。」公言：「文宗未臨，何遽得考？」吏不言，但敦促之。公力疾乘馬從去，路甚生疏，至一城郭，如王者都。移時，入府廨，宮室壯麗，上坐十餘官，都不知何人，惟關壯繆可識。簷下設几墩各二，先有一秀才坐其末，公便與連肩。几上各有筆札，俄題紙飛下，視之，八字云：「一人二人，有心無心。」二公文成，呈殿上。公文中有云：「有心為善，雖善不賞；無心為惡，雖惡不罰。」諸神傳贊不已。召公上，諭曰：「河南缺一城隍，君稱其職。」公方悟，頓首泣曰：「辱膺寵命，何敢多辭。但老母七旬，奉養無人，請得終其天年，惟聽錄用。」上一帝王像者，即令稽母壽籍。有長鬚吏，捧冊翻閱一過，白：「有陽算九年。」共躊躇間，關帝曰：「不妨，令張生攝篆，九年瓜代，可也。」乃謂公：「應即赴任；今推仁孝之心，給假九年，及期，當復相召。」又勉勵秀才數語。二公稽首並下，秀才握手，送諸郊野，自言長山張某，以詩贈別，都忘其詞，中有「有花有酒春常在，無月無燈夜自明」之句。公既騎，乃別而去，及抵里，豁若夢寤。

時卒已三日，母聞棺中呻吟，扶出，半日始能語。問之長山，果有張生於是日死矣。後九年，母果卒，營葬既畢，浣濯入室而歿。其岳家居城中西門內，忽見公鏤膺朱幩，輿馬甚衆，登其堂，一拜而行。相共驚疑，不知其為神，奔訊鄉中，則已歿矣。公有自記小傳，惜亂後無存，此其略耳。

* * *

