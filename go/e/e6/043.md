

## 聊齋志異

##### 聊齋志異
　　`金世成`

* * *

金世成，長山人，素不檢。忽出家作頭陀。類顛，啗不潔以為美。犬羊遺穢於前，輒伏噉之。自號為佛。愚民婦異其所為，執弟子禮者以千萬計。金訶使食矢，無敢違者。創殿閣，所費不貲，人咸樂輸之。邑令南公惡其怪，執而笞之，使修聖廟。門人競相告曰：「佛遭難！」爭募救之。宮殿旬月而成，其金錢之集，尤捷於酷吏之追呼也。

異史氏曰：「予聞金道人，人皆就其名而呼之，謂為『今世成佛』。品至啗穢，極矣。笞之不足辱，罰之適有濟，南令公處法何良也！然學宮圮而煩妖道，亦士大夫之羞矣。」

* * *

