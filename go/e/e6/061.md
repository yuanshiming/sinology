

## 聊齋志異

##### 聊齋志異
　　`小官人`

* * *

太史某公，忘其姓氏。晝臥齋中，忽有小鹵簿，出自堂陬，馬大如蛙，人細如蟻，小儀仗以數十隊。一官冠皁紗，著繡幞，乘肩輿，紛紛出門而去。公心異之，竊疑睡眼之訛，頓見一小人返入舍，攜一氈包，大如拳，逕造牀下，自言家主人有不腆之儀，敬獻太史。言已，對立，即又不陳其物。少間，又自笑曰：「戔戔微物，想太史亦當無所用，不如即賜小人。」太史頷之，欣然攜之而去，後不復見。惜太史中餒，不曾詰所自來。

* * *

