

## 聊齋志異

##### 聊齋志異
　　`李司鑑`

* * *

李司鑑永年，舉人也。於康熙四年九月二十八日，打死其妻李氏，地方報官，上憲行縣查審。司鑑在府前，忽於肉架下，奪一屠刀，奔入城隍廟，登戲臺上，對神而跪。自言：「神責我不當聽信奸人，在鄉黨顛倒是非，著我割耳。」遂將左耳割落，拋臺下。又言：「神責我不應騙人銀錢，著我剁指。」遂將左指剁去。又言：「神責我不當姦淫婦女，使我割腎。」遂自閹，昏迷僵仆。時總督朱雲門題參革褫究擬，已奉諭旨，而司鑑已伏冥誅矣。見邸抄。

* * *

