

## 聊齋志異

##### 聊齋志異
　　`諸城某甲`

* * *

學師孫景夏先生言：其邑中某甲者，值流寇亂，被殺，首墮胸前。寇退，家人得尸，將舁瘞之，聞其氣縷縷然。審視之，咽不斷者盈指。遂扶其頭，荷之以歸。經一晝夜，始呻，以匕箸稍稍哺飲食，半年竟愈。又十餘年，與二三人聚談，或作一解頤語，衆為鬨堂，甲亦鼓掌。一俯仰間，刀痕暴裂，頭墬血流，共視之，氣已絕矣。父訟笑者，衆斂金賂之，又葬甲，乃解。

異史氏曰：一笑頭落，此千古第一大笑也。頸連一綫而不死，直待十年後，成一笑獄，豈非二三鄰人，負債前生者耶？

* * *

