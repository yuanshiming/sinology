

## 聊齋志異

##### 聊齋志異
　　`梁彥`

* * *

徐州梁彥，患鼽嚏，久而不已。一日方臥，覺鼻奇癢，遽起大嚏。有物突出落地，狀類屋上瓦狗，約指頂大。又嚏，又一枚落。四嚏，凡落四枚，蠢然而動，相聚互嗅。俄而強者齧弱者以食，食一枚，則身頓長。瞬息吞併，止存其一，大於鼫鼠矣。伸舌周匝，自舐其吻。梁大愕，踏之，物緣襪而上，漸至股際。捉衣而撼擺之，黏據不可下，頃入襟底，爬抓腰脅。大懼，急解衣擲地。捫之，物已貼伏腰間，推之不動，掐之則痛，竟成贅疣，口眼已合，如伏鼠然。

* * *

