

## 聊齋志異

##### 聊齋志異
　　`縊鬼`

* * *

范生者，宿於逆旅。食後，燭而假寐。忽一婢來，襆衣置椅上；又有鏡匳揥篋，一一列案頭，乃去。俄一少婦自房中出，發篋開匳，對鏡櫛掠；已而髻，已而簪，顧影徘徊甚久。前婢來，進匜沃盥。盥已捧帨，既，持沐湯去。婦解襆出裙帔，炫然新製，就著之。掩衿提領，結束周至。范不語，中心疑怪，謂必奔婦，將嚴裝以就客也。婦裝訖，出長帶，垂諸梁而結焉。訝之。婦從容跂雙彎，引頸受縊。才一著帶，目即含，眉即豎，舌出吻兩寸許，顏色慘變如鬼。大駭奔出，呼告主人，驗之已渺。主人曰：「曩子婦經於是，毋乃此乎？」吁！異哉！即死猶作其狀，此何說也？

異史氏曰：「冤之極而至於自盡，苦矣！然前為人而不知，後為鬼而不覺，所最難堪者，束裝結帶時耳。故死後頓忘其他，而獨於此際此境，猶歷歷一作，是其所極不忘者也。」

* * *

