

## 聊齋志異

##### 聊齋志異
　　`鬼令`

* * *

教諭展先生，灑脫有名士風。然酒狂，不持儀節。每醉歸，輒馳馬殿階。階上多古柏。一日，縱馬入，觸樹頭裂，自言：「子路怒我無禮，擊腦破矣！」中夜遂卒。

邑中某乙者，負販其鄉，夜宿古剎。更靜人稀，忽見四五人攜酒入飲，展亦在焉。酒數行，或以字為令曰：「田字不透風，十字在當中；十字推上去，古字贏一鐘。」一人曰：「回字不透風，口字在當中；口字推上去，呂字贏一鐘。」一人曰：「囹字不透風，令字在當中；令字推上去，含字贏一鐘。」又一人曰：「困字不透風，木字在當中；木字推上去，杏字贏一鐘。」末至展，凝思不得。衆笑曰：「既不能令，須當受命。」飛一觥來。展云：「我得之矣：曰字不透風，一字在當中；……」衆又笑曰：「推作何物？」展吸盡曰：「一字推上去，一口一大鐘！」相與大笑，未幾出門去。某不知展死，竊疑其罷官歸也。及歸問之，則展死已久，始悟所遇者鬼耳。

* * *

