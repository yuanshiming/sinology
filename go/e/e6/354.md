

## 聊齋志異

##### 聊齋志異
　　`張不量`

* * *

賈人某，至直隸界，忽大雨雹，伏禾中。聞空中云：「此張不量田，勿傷其稼。」賈私意張氏既云「不良」，何反祐護。雹止，入村，訪問其人，且問取名之義。蓋張素封，積粟甚富。每春間貧民就貸，償時多寡不校，悉內之，未嘗執概取盈，故名「不量」，非不良也。衆趨田中，見稞穗摧折如麻，獨張氏諸田無恙。

* * *

