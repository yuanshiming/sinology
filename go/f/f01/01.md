

## 古文觀止

##### 古文觀止
　　　　　　　`校對、白話翻譯：luo`

* * *

卷一 ‧ 鄭伯克段于鄢　　`左傳 ‧ 隱公元年`　

初，鄭武公娶于申，曰武姜，生莊公及共叔段。莊公寤生，驚姜氏，故名曰寤生，遂惡之。愛共叔段，欲立之。亟請於武公，公弗許。

及莊公即位，為之請制。公曰：「制，巖邑也。虢叔死焉，它邑唯命。」請京，使居之，謂之京城大叔。

祭仲曰：「都城過百雉，國之害也。先王之制，大都，不過參國之一；中，五之一；小，九之一。今京不度，非制也，君將不堪。」公曰：「姜氏欲之，焉辟害？」對曰：「姜氏何厭之有？不如早為之所，無使滋蔓。蔓，難圖也。蔓草猶不可除，況君之寵弟乎？」公曰：「多行不義必自斃，子姑待之。」

既而大叔命西鄙、北鄙貳於己。公子呂曰：「國不堪貳。君將若之何？欲與大叔，臣請事之。若弗與，則請除之，無生民心。」公曰：「無庸，將自及。」大叔又收貳以為己邑，至于廩延。子封曰：「可矣！厚將得眾。」公曰：「不義不暱，厚將崩。」

大叔完聚，繕甲兵，具卒乘，將襲鄭；夫人將啟之。公聞其期，曰：「可矣。」命子封帥車二百乘以伐京。京叛大叔段。段入于鄢，公伐諸鄢。五月辛丑，大叔出奔共。

書曰：「鄭伯克段于鄢。」段不弟，故不言弟。如二君，故曰克。稱鄭伯，譏失教也。謂之鄭志。不言出奔，難之也。

遂寘姜氏于城潁，而誓之曰：「不及黃泉，無相見也。」既而悔之。

潁考叔為潁谷封人，聞之。有獻於公，公賜之食，食舍肉，公問之。對曰：「小人有母，皆嘗小人之食矣。未嘗君之羹，請以遺之。」公曰：「爾有母遺，繄我獨無。」潁考叔曰：「敢問何謂也？」公語之故，且告之悔。對曰：「君何患焉？若闕地及泉，隧而相見，其誰曰不然？」公從之。

公入而賦：「大隧之中，其樂也融融。」姜出而賦：「大隧之外，其樂也泄泄。」遂為母子如初。

君子曰：「潁考叔，純孝也，愛其母，施及莊公。詩曰：『孝子不匱，永錫爾類。』其是之謂乎！」

* * *

白話翻譯

當初鄭武公娶申國的女子，名叫武姜，生了莊公及共叔段。莊公出生時腳先出來，姜氏驚嚇到，所以取名寤生，也因此而討厭莊公。武姜喜愛共叔段，想立他為太子，屢次向武公請求，武公都不答應。

到了莊公即位，武姜為共叔段請求制地為封邑。莊公說：「制地，乃險要之邑城，虢叔就是死在那裏。其他的邑城，我一定從命。」武姜請求京地。於是莊公把京地封給共叔段，稱共叔段為京城大叔。

祭仲說：「都城超過三百丈，是國家的禍害。依先王的制度，大都不超過國城的三分之一，中都不超過五分之一，小都不超過九分之一。今京城超出法度，不合先王的制度，君王將無法承受。」莊公說：「是姜氏想這樣。我該如何避害呢？」祭仲回答說：「姜氏哪裏會滿足！不如早做安排，使他無所蔓延。一旦蔓延，就難應付了。蔓草都很難剷除，何況是君王所寵愛的弟弟呢？」莊公說：「多行不義必自取滅亡，你等著瞧吧！」

沒多久大叔命令西鄙、北鄙兩地同時也要接受他的管轄。公子呂說：「一國不能忍受二君，君王將有什麼打算呢？如果要讓位給大叔，臣就請求去事奉他。如果不讓，那麼就請除掉他，別使人民有二心。」莊公說：「不必，他將自取其禍的。」大叔又進一步把兩地據為己有，並且擴大到廩延。子封說：「可以下手了，再擴大下去，他將得到民心。」莊公說：「不義不親，擴大將會崩潰。」

大叔修城郭、積糧食，整頓軍備，準備步卒、兵車，打算偷襲鄭國；武姜也預備開城門做內應。莊公得知進兵的日期，說：「可以了。」於是命子封率領兩百輛兵車討伐京城，京城的人民背叛大叔段。段退走到鄢，莊公又進兵伐鄢。五月辛丑，大叔逃到共國。

《春秋》書上記載：「鄭伯克段于鄢。」段不敬兄長，所以不稱弟。如同二國之君，所以稱克。稱莊公為鄭伯，是譏諷他有失教誨，這是符合鄭國人民的意思。不說出奔，實是難以下筆。

於是莊公把姜氏安置在城潁，並且發誓說：「不到黃泉，不再相見。」不久卻又後悔了。

潁考叔是潁谷的封人，聽聞到這件事。藉著進獻貢物去見莊公，莊公賜他食物。他把肉放在一邊不吃，莊公問他，他回答說：「小人家有母親，嘗過小人所有的食物，沒有嘗過君王所賜的肉羹，請讓小人把肉羹帶回去給母親吃。」莊公說：「你有母親可贈送，獨我沒有。」潁考叔說：「敢問這是什麼意思呢？」莊公告訴他原故，並且表示後悔。潁考叔回答說：「君王有何好憂慮的呢？如果掘地見泉，在地道中相見，有誰敢說不對呢？」莊公就照他的話做了。

莊公進入地道，賦詩說：「大地道中，其樂也融融。」武姜走出地道，賦詩說：「大地道外，其情也和樂。」於是母子和好如初。

君子說：「潁考叔真是大孝啊！愛自己的母親，又影響到莊公。《詩經》說：『孝子心無匱乏，永遠賜福你的族類。』說的正是這種情況吧。」

* * *

