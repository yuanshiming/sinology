

## 古文觀止

##### 古文觀止
　　　　　　　　　`校對、白話翻譯：luo`

* * *

卷一 ‧ 曹劌論戰　　`左傳 ‧ 莊公十年`

春，齊師伐我，公將戰。曹劌請見。其鄉人曰：「肉食者謀之，又何間焉？」劌曰：「肉食者鄙，未能遠謀。」乃入見。

問何以戰？公曰：「衣食所安，弗敢專也，必以分人。」對曰：「小惠未偏，民弗從也。」公曰：「犧牲玉帛，弗敢加也，必以信。」對曰：「小信未孚，神弗福也。」公曰：「小大之獄，雖不能察，必以情。」對曰：「忠之屬也，可以一戰。戰，則請從。」

公與之乘，戰於長勺。公將鼓之。劌曰：「未可。」齊人三鼓，劌曰：「可矣！」齊師敗績。公將馳之，劌曰：「未可。」下視其轍，登軾而望之，曰：「可矣！」遂逐齊師。

既克，公問其故，對曰：「夫戰，勇氣也。一鼓作氣，再而衰，三而竭。彼竭我盈，故克之。夫大國，難測也，懼有伏焉。吾視其轍亂，望其旗靡，故逐之。」

* * *

白話翻譯

春天，齊國軍隊侵略我國，莊公準備迎戰。曹劌請求進見莊公。他的鄉人說：「在位的人自然會謀畫，又何必去參與呢？」曹劌說：「在位者淺薄，不能深謀遠慮。」於是去進見莊公。

曹劌問莊公憑藉什麼作戰？莊公說：「舒適美好的衣服，不敢專有，一定分給他人。」曹劌回答說：「小的恩惠無法普遍，人民是不會跟從的。」莊公說：「祭祀用的牛羊玉帛，不敢增加，一定對神誠實。」曹劌回答說：「小誠實無法取得神的信任，神是不會降福的。」莊公說：「大小的訟案，雖然不能一一明察，但一定依照實情處理。」曹劌回答說：「這是忠於人民的表現，可以一戰。出戰時，請讓我跟從。」

莊公和曹劌共乘一部戰車，在長勺和齊軍交戰。莊公準備擊鼓進軍，曹劌說：「還不行。」齊軍擊了三次鼓後，曹劌說：「可以了。」齊軍戰敗。莊公準備追擊，曹劌說：「還不行。」曹劌下車察視齊軍的車輪痕跡，再登上車前橫木瞭望齊軍，說：「可以了。」於是追擊齊軍。

戰勝後，莊公問曹劌為何如此做。曹劌回答說：「作戰，靠的是勇氣。第一次擊鼓士氣振作，再擊鼓就衰退，第三次擊鼓就竭盡了。他們士氣竭盡我們正飽滿，所以能打敗齊軍。大國，虛實難以料測，怕有埋伏。我看齊軍的車輪混亂，旌旗歪倒，所以才敢追擊他們。

* * *

