

## 古文觀止

##### 古文觀止
　　　　　　　　　`校對、白話翻譯：luo`

* * *

卷一 ‧ 齊桓公伐楚盟屈完　　`左傳 ‧ 僖公四年`

四年春，齊侯以諸侯之師侵蔡，蔡潰，遂伐楚。

楚子使與師言曰：「君處北海，寡人處南海，唯是風馬牛不相及也。不虞君之涉吾地也，何故？」管仲對曰：「昔召康公命我先君太公曰：『五侯九伯，女實征之，以夾輔周室。』賜我先君履，東至于海，西至于河，南至于穆陵，北至于無棣。爾貢苞茅不入，王祭不供，無以縮酒，寡人是徵。昭王南征而不復，寡人是問。」對曰：「貢之不入，寡君之罪也，敢不供給？昭王之不復，君其問諸水濱！」

師進，次於陘。夏，楚子使屈完如師。師退，次于召陵。

齊侯陳諸侯之師，與屈完乘而觀之。齊侯曰：「豈不榖是為？先君之好是繼，與不榖同好如何？」對曰：「君惠徼福於敝邑之社稷，辱收寡君，寡君之願也。」齊侯曰：「以此眾戰，誰能禦之？以此攻城，何城不克？」對曰：「君若以德綏諸侯，誰敢不服？君若以力，楚國方城以為城，漢水以為池，雖眾，無所用之。」屈完及諸侯盟。

* * *

白話翻譯

僖公四年春，齊侯率領諸侯的軍隊侵略蔡國，蔡軍潰散，於是又攻打楚國。

楚國的國君楚子派使者來到諸侯之軍中說：「齊君在北方，寡人在南方，即使是馬牛發情也不會追逐到對方去。沒料想到齊君竟然進入我國，這是為什麼？」齊公之相管仲回答說：「從前召康公命令我的先君太公說：『五侯九伯，你都可征伐他們，以輔助周王室。』賜給我先君征伐的區域，東到海，西到黃河，南到穆陵，北到無棣。你們該進貢苞茅而不進貢，周天子祭祀時沒有苞茅供奉，無法漉酒祭神，寡人為此而來問罪。周昭王南征時沒有回去，寡人為此而來責問。」使者回答說：「沒有貢苞茅，這是寡君的罪過，至於昭王沒有回去，請君王去漢水的岸邊問吧！」

諸侯進軍，駐紮在陘。夏天，楚子派屈完到軍中。諸侯軍退，駐紮在召陵。

齊侯陳列諸侯的軍隊，和屈完一同乘車觀看。齊侯說：「哪裏是諸侯們為了寡人和齊國結盟，實是為了延續與先君的友好關係。貴國也與諸侯友好好嗎？」屈完回答說：「承君王的恩惠求福於敝國的社稷，又不嫌棄寡君，這正是寡君的意願。」齊侯說：「以這些軍隊作戰，誰能抵抗？以這些軍隊攻城，哪個城攻不下？」屈完回答說：「君王若能以德安撫諸侯，誰敢不服？君王如果動用武力，楚國有方城山當城牆，有漢水當護城河，君王的軍隊雖然眾多，也派不上用場。」於是屈完和諸侯訂定了盟約。

* * *

