

## 古文觀止

##### 古文觀止
　　　　　　　　　`校對、白話翻譯：luo`

* * *

卷一 ‧ 子魚論戰　　`左傳 ‧ 僖公二十二年`

楚人伐宋以救鄭，宋公將戰，大司馬固諫曰：「天之棄商久矣！君將興之，弗可赦也已。」弗聽。

冬十一月，己巳朔，宋公及楚人戰于泓。宋人既成列，楚人未既濟。司馬曰：「彼眾我寡，及其未既濟也，請擊之。」公曰：「不可。」既濟而未成列，又以告。公曰：「未可。」既陳而後擊之，宋師敗績。公傷股，門官殲焉。

國人皆咎公。公曰：「君子不重傷，不禽二毛。古之為軍也，不以阻隘也。寡人雖亡國之餘，不鼓不成列。」子魚曰：「君未知戰。勍敵之人，隘而不列，天贊我也。阻而鼓之，不亦可乎？猶有懼焉。且今之勍者，皆吾敵也。雖及胡耇，獲則取之，何有於二毛？明恥教戰，求殺敵也。傷未及死，如何勿重？若愛重傷，則如勿傷；愛其二毛，則如服焉。三軍以利用也，金鼓以聲氣也。利而用之，阻隘可也；聲盛致志，鼓儳可也。」

* * *

白話翻譯

楚人攻打宋國以救援鄭國，宋公將應戰，大司馬公孫固進諫說：「上天拋棄商國已經很久了！君王還想復興，這是得不到寬恕的。」宋公不聽。

冬十一月，己巳朔日，宋公和楚人於泓水交戰。宋軍已列陣，楚軍還未全部渡河。司馬說：「他們人多我們人少，趁他們還沒全部渡河，請下令攻擊。」宋公說：「不可以。」楚軍已全部過河但還未成列，司馬又請求攻擊。宋公說：「還不行。」等到楚軍成列後才攻擊，宋軍打敗了。宋公大腿受傷，左右衛士全部陣亡。

宋國人都埋怨宋公。宋公說：「君子不傷傷者，不捉頭髮花白的人。古人打戰時，不在險隘處扼阻敵人。我雖然是亡國的後代，還不至於攻打還沒列陣的敵人。」子魚說：「君王不瞭解作戰。強敵因地形險隘而未列陣，這是老天幫助我們。阻扼攻擊，這不是很好嗎？還怕不會戰勝呢！況且這些強悍的楚兵，都是我們的敵人。就算是老頭子，捉到就抓回來，何況是那頭髮花白的人？讓士兵知恥，教他們作戰，就是要殺敵。受傷而還沒死的敵人，為何不能再殺他？如果不忍心殺害受傷的敵人，那麼一開始就不該殺他；如果同情年長的敵人，那麼就該向他們投降。三軍是用來打勝戰的，金鼓是用來激勵勇氣的。為求勝戰而出動軍隊，在險隘的地方阻扼敵人是可以的；鼓聲大作士氣高昂，攻擊不整齊的敵軍是可以的。」

* * *

