

## 古文觀止

##### 古文觀止
　　　　　　　　　`校對、白話翻譯：luo`

* * *

卷一 ‧ 燭之武退秦師　　`左傳 ‧ 僖公三十年`

晉侯、秦伯圍鄭，以其無禮於晉，且貳於楚也。晉軍函陵，秦軍氾南。

佚之狐言於鄭伯曰：「國危矣！若使燭之武見秦君，師必退。」公從之。辭曰：「臣之壯也，猶不如人；今老矣，無能為也已。」公曰：「吾不能早用子，今急而求子，是寡人之過也。然鄭亡，子亦有不利焉。」許之。

夜，縋而出。見秦伯曰：「秦、晉圍鄭，鄭既知亡矣。若亡鄭而有益於君，敢以煩執事。越國以鄙遠，君知其難也。焉用亡鄭以陪鄰？鄰之厚，君之薄也。若舍鄭以為東道主，行李之往來，共其乏困，君亦無所害。且君嘗為晉君賜矣，許君焦、瑕，朝濟而夕設版焉，君之所知也。夫晉，何厭之有？既東封鄭，又欲肆其西封，若不闕秦，將焉取之？闕秦以利晉，唯君圖之。」

秦伯說，與鄭人盟。使杞子、逢孫、楊孫戍之，乃還。

子犯請擊之，公曰：「不可，微夫人之力不及此。因人之力而敝之，不仁；失其所與，不知；以亂易整，不武。吾其還也。」亦去之。

* * *

白話翻譯

晉侯、秦伯圍攻鄭國，因為鄭國曾經對晉侯無禮，而且和楚親近對晉有二心。晉軍駐紮在函陵，秦軍駐紮在氾南。

佚之狐告訴鄭伯說：「國家危險了！如果派燭之武去見秦君，秦軍一定會撤走。」鄭伯聽從他的話。燭之武推辭說：「臣壯年時還不如他人，現在年老了，更是不中用了。」鄭伯說：「我不能早任用你，現在危急而來求你，是我的過錯。然而鄭國滅亡，對你也是不利啊！」燭之武答應了。

夜裏，燭之武用繩子吊下城去。見了秦伯說：「秦晉圍攻鄭國，鄭國已經知道要亡國了。如果滅掉鄭國對君王有利，那敢請煩勞左右。越過他國以遠方的土地為邊邑，君王知道它的困難吧。哪裏用得著滅鄭來增加鄰國的土地？鄰國擴大，君王削弱啊！如果捨棄鄭國作為東方道上的主人，使者的往來，鄭國可以供應所缺，對君王也沒有害處。而且君王曾經對晉君有恩，晉君許諾以焦、瑕二地作為報答。結果早上才渡河，晚上就築牆設防了，這是君王所知道的。晉，哪裏會滿足呢？既在東邊的鄭國開拓疆域，又想在西邊擴展領土，如不侵蝕秦國，將到哪裏取得土地呢？侵損秦以利於晉，唯請君王考慮。」

秦伯十分高興，和鄭國締結盟約。派杞子、逢孫、楊孫在鄭國戍衛，就回去了。

子犯請晉侯截擊秦軍，晉侯說：「不可以，如果不是他，我沒有今天。受人幫助而回過頭來害他，這是不仁；失去秦國的親善，這是不智；以紛亂取代整齊，這是不武。我們回去吧。」晉侯也撤軍了。

* * *

