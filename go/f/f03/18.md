

## 古文觀止

##### 古文觀止

* * *

卷三 ‧ 曾子易簀　　`禮記 ‧ 檀弓`

曾子寢疾，病。樂正子春坐於牀下，曾元、曾申坐於足，童子隅坐而執燭。童子曰：「華而睆！大夫之簀與？」子春曰：「止！」曾子聞之，瞿然曰：「呼？」曰：「華而睆，大夫之簀與？」曾子曰：「然！斯季孫之賜也，我未之能易也。元，起易簀！」曾元曰：「夫子之病革矣，不可以變，幸而至於旦，請敬易之。」曾子曰：「爾之愛我也不如彼。君子之愛人也以德，細人之愛人也以姑息。吾何求哉？吾得正而斃焉，斯已矣。」舉扶而易之，反席未安而沒。

* * *

