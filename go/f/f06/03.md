

## 古文觀止

##### 古文觀止

* * *

卷六 ‧ 景帝令二千石修職詔　　`漢景帝`

雕文刻鏤，傷農事者也；錦繡纂組，害女紅者也。農事傷則飢之本也，女紅害則寒之原也。夫飢寒並至，而能亡為非者，寡矣。朕親耕，后親桑，以奉宗廟粢盛祭服，為天下先。不受獻，減太官，省繇賦，欲天下務農蠶，素有畜積，以備災害。彊毋攘弱，眾毋暴寡，老耆以壽終，幼孤得遂長。

今歲或不登，民食頗寡，其咎安在？或詐偽為吏，吏以貨賂為市，漁奪百姓，侵牟萬民。縣丞，長吏也，姦法與盜盜，甚無謂也。其令二千石各脩其職。不事官職耗亂者，丞相以聞，請其罪。布告天下，使明知朕意。

* * *

