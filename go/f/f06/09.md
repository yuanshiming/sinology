

## 古文觀止

##### 古文觀止

* * *

卷六 ‧ 上書諫獵　　`司馬相如`

相如從上至長楊獵。是時天子方好自擊熊豕，馳逐壄獸，相如因上疏諫，其辭曰：

臣聞物有同類而殊能者，故力稱烏獲，捷言慶忌，勇期賁、育。臣之愚，竊以為人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，犯屬車之清塵，輿不及還轅，人不暇施巧，雖有烏獲、逢蒙之技，不得用，枯木朽株盡為難矣。是胡越起於轂下，而羌夷接軫也，豈不殆哉！雖萬全無患，然本非天子之所宜近也。

且夫清道而後行，中路而馳，猶時有銜橜之變。況乎涉豐草，騁丘虛，前有利獸之樂，而內無存變之意，其為害也不亦難矣！夫輕萬乘之重，不以為安，而樂出萬有一危之塗以為娛，臣竊為陛下不取也。

蓋明者遠見於未萌，而知者避危於無形。旤固多藏於隱微，而發於人之所忽者也。故鄙諺曰：「家絫千金，坐不垂堂」。此言雖小，可以諭大。臣願陛下留意幸察。

* * *

