

## 古文觀止

##### 古文觀止

* * *

卷八 ‧ 與于襄陽書　　`韓愈`

七月三日，將仕郎守國子四門博士韓愈，謹奉書尚書閤下：士之能享大名，顯當世者，莫不有先達之士，負天下之望者為之前焉。士之能垂休光，照後世者，亦莫不有後進之士，負天下之望者為之後焉。莫為之前，雖美而不彰；莫為之後，雖盛而不傳。是二人者，未始不相須也，然而千百載乃一相遇焉。豈上之人無可援，下之人無可推歟？何其相須之殷，而相遇之疎也？其故在下之人負其能，不肯諂其上；上之人負其位，不肯顧其下。故高材多戚戚之窮，盛位無赫赫之光。是二人者之所為，皆過也。未嘗干之，不可謂上無其人；未嘗求之，不可謂下無其人。愈之誦此言久矣，未嘗敢以聞於人。

側聞閤下抱不世之才，特立而獨行，道方而事實，卷舒不隨乎時，文武唯其所用。豈愈所謂其人哉！抑未聞後進之士，有遇知於左右，獲禮於門下者。豈求之而未得邪？將志存乎立功，而事專乎報主，雖遇其人，未暇禮邪？何其宜聞而久不聞也？愈雖不材，其自處不敢後於恆人。閤下將求之而未得歟？古人有言：「請自隗始！」

愈今者惟朝夕芻米僕賃之資是急，不過費閤下一朝之享而足也。如曰：「吾志存乎立功，而事專乎報主，雖遇其人，未暇禮焉。」則非愈之所敢知也。世之齪齪者，既不足以語之；磊落奇偉之人，又不能聽焉，則信乎命之窮也！僅獻舊所為文一十八首，如賜覽觀，亦足知其志之所存。愈恐懼再拜。

* * *

