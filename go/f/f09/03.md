

## 古文觀止

##### 古文觀止

* * *

卷九 ‧ 箕子碑　　`柳宗元`

凡大人之道有三：一曰正蒙難，二曰法授聖，三曰化及民。殷有仁人曰箕子，實具茲道以立於世，故孔子述六經之旨，尤殷勤焉。

當紂之時，大道悖亂，天威之動不能戒，聖人之言無所用。進死以併命，誠仁矣，無益吾祀，故不為。委身以存祀，誠仁矣，與亡吾國，故不忍。具是二道，有行之者矣。

是用保其明哲，與之俯仰，晦是謨範，辱於囚奴。昏而無邪，隤而不息。故在易曰「箕子之明夷」，正蒙難也。及天命既改，生人以正，乃出大法，用為聖師，周人得以序彝倫而立大典。故在書曰「以箕子歸作洪範」，法授聖也。及封朝鮮，推道訓俗。惟德無陋，惟人無遠。用廣殷祀，俾夷為華。化及民也。率是大道，藂於厥躬，天地變化，我得其正。其大人歟！

於虖！當其周時未至，殷祀未殄，比干已死，微子已去。向使紂惡未稔而自斃，武庚念亂以圖存，國無其人，誰與興理？是固人事之或然者也。然則先生隱忍而為此，其有志於斯乎？

唐某年，作廟汲郡，歲時致祀。嘉先生獨列於易象，作是頌云。

* * *

