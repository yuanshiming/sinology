

## 古文觀止

##### 古文觀止

* * *

卷九 ‧ 嚴先生祠堂記　　`范仲淹`

先生，漢光武之故人也，相尚以道。及帝握赤符，乘六龍，得聖人之時，臣妾億兆，天下孰加焉？惟先生以節高之。既而動星象，歸江湖，得聖人之清。泥塗軒冕，天下孰加焉？惟光武以禮下之。

在蠱之上九，眾方有為，而獨「不事王侯，高尚其事」，先生以之。在屯之初九，陽德方亨，而能「以貴下賤，大得民也」，光武以之。蓋先生之心，出乎日月之上；光武之器，包乎天地之外。微先生不能成光武之大，微光武豈能遂先生之高哉？而使貪夫廉，懦夫立，是大有功於名教也。

仲淹來守是邦，始構堂而奠焉。迺復其為後者四家，以奉祠事。又從而歌曰︰「雲山蒼蒼，江水泱泱。先生之風，山高水長。」

* * *

