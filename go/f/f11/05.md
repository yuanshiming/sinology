

## 古文觀止

##### 古文觀止

* * *

卷十一 ‧ 放鶴亭記　　`蘇軾`

熙寧十年秋，彭城大水，雲龍山人張君之草堂，水及其半扇。明年春，水落，遷於故居之東，東山之麓。升高而望，得異境焉，作亭於其上。彭城之山，岡嶺四合，隱然如大環，獨缺其西十二，而山人之亭適當其缺。春夏之交，草木際天；秋冬雪月，千里一色。風雨晦明之間，俯仰百變。

山人有二鶴，甚馴而善飛。旦則望西山之缺而放焉，縱其所如；或立於陂田，或翔於雲表，暮則傃東山而歸，故名之曰放鶴亭。

郡守蘇軾時從賓客僚吏往見山人，飲酒於斯亭而樂之。挹山人而告之曰：「子知隱居之樂乎？雖南面之君可與易也。易曰：『鳴鶴在陰，其子和之。』詩曰：『鶴鳴于九皋，聲聞于天。』蓋其為物，清遠閑放，超然於塵垢之外，故易、詩人以比賢人君子。隱德之士，狎而玩之，宜若有益而無損者；然衛懿公好鶴，則亡其國。周公作酒誥，衛武公作抑戒，以為荒惑敗亂無若酒者；而劉伶、阮籍之徒，以此全其真而名後世。嗟夫！南面之君，雖清遠閑放如鶴者，猶不得好；好之，則亡其國。而山林遁世之士，雖荒惑敗亂如酒者，猶不能為害，而況於鶴乎！由此觀之，其為樂未可以同日而語也。」山人忻然而笑曰：「有是哉！」乃作放鶴招鶴之歌曰：

鶴飛去兮，西山之缺。高翔而下覽兮，擇所適。翻然斂翼，宛將集兮。忽何所見，矯然而復擊。獨終日於澗谷之間兮，啄蒼苔而履白石。

鶴歸來兮，東山之陰。其下有人兮，黃冠草屨，葛衣而鼓琴。躬耕而食兮，其餘以飽汝。歸來歸來兮，西山不可以久留！

* * *

