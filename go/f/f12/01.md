

## 古文觀止

##### 古文觀止

* * *

卷十二 ‧ 送天臺陳庭學序　　`宋濂`

西南山水，惟川蜀最奇。然去中州萬里，陸有劍閣棧道之險，水有瞿唐、灩澦之虞。跨馬行篁竹間，山高者，累旬日不見其顛際；臨上而俯視，絕壑萬仞，杳莫測其所窮，肝膽為之掉栗。水行則江石悍利，波惡渦詭，舟一失尺寸，輒糜碎土沈，下飽魚鼈。其難至如此。故非仕有力者，不可以遊；非材有文者，縱遊無所得；非壯強者，多老死於其地。嗜奇之士恨焉！

天臺陳君庭學，能為詩，由中書左司掾，屢從大將北征有勞，擢四川都指揮司照磨，由水道至成都。成都，川蜀之要地，揚子雲、司馬相如、諸葛武侯之所居。英雄俊傑戰攻駐守之迹，詩人文士遊眺飲射賦咏歌呼之所，庭學無不歷覽。既覽，必發為詩，以記其景物時世之變，於是其詩益工。越三年，以例自免歸，會余於京師。其氣愈充，其語愈壯，其志意愈高，蓋得於山水之助者侈矣。

余甚自愧，方余少時，嘗有志於出遊天下，顧以學未成而不暇。及年壯可出，而四方兵起，無所投足。逮今聖主興而宇內定，極海之際，合為一家，而余齒已加耄矣！欲如庭學之遊，尚可得乎？然吾聞古之賢士，若顏回、原憲，皆坐守陋室，蓬蒿沒戶，而志意常充然，有若囊括於天地者。此其故何也？得無有出於山水之外者乎？庭學其試歸而求焉，茍有所得，則以告余，余將不一愧而已也。

* * *

