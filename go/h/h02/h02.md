

##### 荀子
`2013-09-04　初校完成 `

* * *

戰國時趙人荀況撰，二十卷，今存三十二篇。有唐楊倞注、清王先謙集解。此書本儒家崇禮、正名之說而主性惡，為先秦重要的哲學思想著作，也是重要的散文集。

荀況。（西元前313～前238）戰國時趙人，為著名的思想家、教育家。游學於齊，三為稷下學官的祭酒，後適楚為蘭陵令。學說本於孔子，著書數萬言，主張禮治而倡性惡之說，與孟子性善之說相對立；韓非、李斯均為其學生。作賦十篇，開漢人辭賦的先河。後世尊稱為「荀卿」、「荀子」，漢人為避漢宣帝諱，改稱為「孫卿」。

（以上摘自教育部國語辭典）

* * *

王先謙序

昔唐韓愈氏以荀子書為大醇小疵，逮宋，攻者益衆。推其由，以言性惡故。

余謂性惡之說，非荀子本意也。其言曰：直木不待檃栝而直者，其性直也；枸木必待檃栝烝矯然後直者，以其性不直也。今人性惡，必待聖王之治，禮義之化，然後皆出於治，合於善也。夫使荀子而不知人性有善惡，則不知木性有枸直矣。然而其言如此，豈真不知性邪？余因以悲荀子遭世大亂，民胥泯棼，感激而出此也。

荀子論學論治，皆以禮為宗，反復推詳，務明其指趣，為千古脩道立教所莫能外。其曰：倫類不通，不足謂善學；又曰；一物失稱，亂之端也。探聖門一貫之精，洞古今成敗之故，論議不越几席，而思慮浹於無垠，身未嘗一日加民，而行事可信其放推而皆準，而刻覈之徒，詆諆橫生，擯之不得與於斯道。余又以悲荀子術不用於當時，而名滅裂於後世，流俗人之口為重屈也。

國朝儒學昌明，欽定四庫全書提要，首列荀子儒家。斥好惡之詞，通訓詁之誼，定論昭然，學者始知崇尚。顧其書僅有楊倞注，未為盡善。近世通行嘉善謝氏校本，去取亦時有疏舛，宿儒大師，多所匡益，家居少事，輒旁采諸家之說，為荀子集解一書，管窺所及，間亦附載。不敢謂於荀書精意，有所發明，而於析楊謝之疑辭，酌宋元之定本，庶幾不無一得。

刻成，謹弁言簡端，竝揭荀子箸書之微旨，與後來讀者共證明之云。

光緒十七年歲次辛卯夏五月長沙王先謙謹序。

* * *

* * *

