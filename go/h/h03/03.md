

##### 墨子
　　`所染第三`

* * *

子墨子言，見染絲者而歎曰：

　　染於蒼則蒼，染於黃則黃。所入者變，其色亦變，五入必而已則為五色矣。故染不可不慎也。

　　非獨染絲然也，國亦有染。舜染於許由伯陽，禹染於臯陶伯益，湯染於伊尹仲虺，武王染於太公周公。此四王者，所染當，故王天下，立為天子，功名蔽天地，舉天下之仁義顯人，必稱此四王者。

　　夏桀染於干辛推哆，殷紂染於崇侯惡來，厲王染於厲公長父榮夷終，幽王染於傅公夷蔡公穀。此四王者，所染不當，故國殘身死，為天下僇，舉天下不義辱人，必稱此四王者。

　　齊桓染於管仲鮑叔，晉文染於舅犯高偃，楚莊染於孫叔沈尹，吳闔閭染於伍員文義，越句踐染於范蠡大夫種。此五君者，所染當，故霸諸侯，功名傳於後世。

　　范吉射染於長柳朔王胜，中行寅染於籍秦高彊，吳夫差染於王孫雒太宰嚭，智伯搖染於智國張武，中山尚染於魏義偃長，宋康染於唐鞅佃不禮。此六君者，所染不當，故國家殘亡，身為刑戮，宗廟破滅，絕無後類，君臣離散，民人流亡，舉天下之貪暴苛擾者，必稱此六君也。

　　凡君之所以安者何也？以其行理也，行理性於染當。故善為君者，勞於論人，而佚於治官；不能為君者，傷形費神，愁心勞意，然國逾危，身逾辱。此六君者，非不重其國，愛其身也，以不知要故也。不知要者，所染不當也。

　　非獨國有染也，士亦有染。其友皆好仁義，湻謹畏令，則家日益，身日安，名日榮，處官得其理矣，則段干木禽子傅說之徒是也。其友皆好矜奮，創作比周，則家日損，身日危，名日辱，處官失其理矣，則子西易牙豎刁之徒是也。詩曰：「必擇所堪，必謹所堪」者，此之謂也。

* * *

