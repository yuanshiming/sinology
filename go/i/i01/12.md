

## 文集類

##### 楚辭
　　　`招隱士`　　　　`西漢　淮南小山`

* * *

桂樹叢生兮山之幽，偃蹇連蜷兮枝相繚。山氣巃嵸兮石嵯峨。谿谷嶄巖兮水曾波。猨狖群嘯兮虎豹嗥。攀援桂枝兮聊淹留。王孫遊兮不歸，春草生兮萋萋。歲暮兮不自聊，蟪蛄鳴兮啾啾。坱兮軋，山曲𡶒，心淹留兮恫慌忽。罔兮沕，憭兮栗，虎豹穴，叢薄深林兮，人上慄。嶔岑碕礒兮，碅磳磈硊，樹輪相糾兮林木茷骫。青莎雜樹兮薠草靃靡，白鹿麏麚兮或騰或倚。狀兒崯崯兮峨峨，淒淒兮漇漎。獼猴兮熊羆，慕類兮以悲。攀援桂枝兮聊淹留，虎豹鬬兮熊羆咆，禽獸駭兮亡其曹。王孫兮歸來！山中兮不可以久留。

* * *

