

## 文集類

##### 楚辭
　　　`七諫`　　　　`西漢　東方朔`

* * *

　　　　初放

平生於國兮長於原壄。言語訥譅兮又無彊輔。淺智褊能兮聞見又寡。數言便事兮見怨門下。王不察其長利兮卒見棄乎原壄。伏念思過兮無可改者。群眾成朋兮上浸以惑。巧佞在前兮賢者滅息。堯舜聖已沒兮孰為忠直？高山崔巍兮水流湯湯。死日將至兮與麋鹿如坈。塊兮鞠，當道宿，舉世皆然兮余將誰告？斥逐鴻鵠兮近習鴟梟，斬伐橘柚兮列樹苦桃。便娟之修竹兮寄生乎江潭。上葳蕤而防露兮下泠泠而來風。孰知其不合兮若竹柏之異心。往者不可及兮來者不可待。悠悠蒼天兮莫我振理。竊怨君之不寤兮吾獨死而後已。

　　　　沉江

惟往古之得失兮，覽私微之所傷。堯舜聖而慈仁兮，後世稱而弗忘。齊桓失於專任兮，夷吾忠而名彰。晉獻惑於孋姬兮，申生孝而被殃。偃王行其仁義兮，荊文寤而徐亡。紂暴虐以失位兮，周得佐乎呂望。修往古以行恩兮，封比干之丘壟。賢俊慕而自附兮，日浸淫而合同。明法令而修理兮，蘭芷幽而有芳。苦眾人之妬予兮，箕子寤而佯狂。不顧地以貪名兮，心怫鬱而內傷。聯蕙芷以為佩兮，過鮑肆而失香。正臣端其操行兮，反離謗而見攘。世俗更而變化兮，伯夷餓於首陽。獨廉潔而不容兮，叔齊久而逾明。浮雲陳而蔽晦兮，使日月乎無光。忠臣貞而欲諫兮，讒諛毀而在旁。秋草榮其將實兮，微霜下而夜降。商風肅而害生兮，百草育而不長。眾並諧以妬賢兮，孤聖特而易傷。懷計謀而不見用兮，巖穴處而隱藏。成功隳而不卒兮，子胥死而不葬。世從俗而變化兮，隨風靡而成行。信直退而毀敗兮，虛偽進而得當。追悔過之無及兮，豈盡忠而有功。廢制度而不用兮，務行私而去公。終不變而死節兮，惜年齒之未央。將方舟而下流兮，冀幸君之發矇。痛忠言之逆耳兮，恨申子之沉江。願悉心之所聞兮，遭值君之不聰。不開寤而難道兮，不別橫之與縱。聽姧臣之浮說兮，絕國家之久長。滅規榘而不用兮，背繩墨之正方。離憂患而乃寤兮，若縱火於秋蓬。業失之而不救兮，尚何論乎禍凶？彼離畔而朋黨兮，獨行之士其何望？日漸染而不自知兮，秋毫微哉而變容。眾輕積而折軸兮，原咎雜而累重。赴湘沅之流澌兮，恐逐波而復東。懷沙礫而自沉兮，不忍見君之蔽壅。

　　　　怨世

世沉淖而難論兮，俗岒峨而㠁嵯。清泠泠而殲滅兮，溷湛湛而日多。梟鴞既以成群兮，玄鶴弭翼而屏移。蓬艾親人御於牀笫兮，馬蘭踸踔而日加。棄捐藥芷與杜衡兮，余柰世之不知芳何？何周道之平易兮，然蕪穢而險戲。高陽無故而委塵兮，唐虞點灼而毀議。誰使正其真是兮，雖有八師而不可為。皇天保其高兮，后土持其久。服清白以逍遙兮，偏與乎玄英異色。西施媞媞而不得見兮，𡠜母勃屑而日侍。桂蠹不知所淹留兮，蓼蟲不知徙乎葵菜。處湣湣之濁世兮，安所達乎吾志。意有所載而遠逝兮，固非眾人之所識。驥躊躇於弊輂兮，遇孫陽而得代。呂望窮困而不聊生兮，遭周文而舒志。甯戚飯牛而商歌兮，桓公聞而弗置。路室女之方桑兮，孔子過之以自侍。吾獨乖剌而無當兮，心悼怵而耄思。思比干之恲恲兮，哀子胥之慎事。悲楚人之和氏兮，獻寶玉以為石。遇厲武之不察兮，羌兩足以畢斮。小人之居勢兮，視忠正之何若？改前聖之法度兮，喜囁嚅而妄作。親讒諛而疏賢聖兮，訟謂閭娵為醜惡。愉近習而蔽遠兮，孰知察其黑白。卒不得效其心容兮，安眇眇而無所歸薄。專精爽以自明兮，晦冥冥而壅蔽。年既已過太半兮，然埳軻而留滯。欲高飛而遠集兮，恐離罔而滅敗。獨冤抑而無極兮，傷精神而壽夭。皇天既不純命兮，余生終無所依。願自沉於江流兮，絕橫流而徑逝。寧為江海之泥塗兮，安能久見此濁世？

　　　　怨思

賢士窮而隱處兮，廉方正而不容。子胥諫而靡軀兮，比干忠而剖心。子推自割而飤君兮，德日忘而怨深。行明白而曰黑兮，荊棘聚而成林。江離棄於窮巷兮，蒺藜蔓乎東廂。賢者蔽而不見兮，讒諛進而相朋。梟鴞並進而俱鳴兮，鳳皇飛而高翔。願壹往而徑逝兮，道壅絕而不通。

　　　　自悲

居愁懃其誰告兮，獨永思而憂悲。內自省而不慙兮，操愈堅而不衰。隱三年而無決兮，歲忽忽其若頹。憐余身不足以卒意兮，冀一見而復歸。哀人事之不幸兮，屬天命而委之咸池。身被疾而不閒兮，心沸熱其若湯。冰炭不可以相並兮，吾固知乎命之不長。哀獨苦死之無樂兮，惜余年之未央。悲不反余之所居兮，恨離予之故鄉。鳥獸驚而失群兮，猶高飛而哀鳴。狐死必首丘兮，夫人孰能不反其真情？故人疏而日忘兮，新人近而俞好。莫能行於杳冥兮，孰能施於無報？苦眾人之皆然兮，乘回風而遠游。凌恆山其若陋兮，聊愉娛以忘憂。悲虛言之無實兮，苦眾口之鑠金。過故鄉而一顧兮，泣歔欷而霑衿。厭白玉以為面兮，懷琬琰以為心。邪氣入而感內兮，施玉色而外淫。何青雲之流瀾兮，微霜降之蒙蒙。徐風至而徘徊兮，疾風過之湯湯。聞南藩樂而欲往兮，至會稽而且止。見韓眾而宿之兮，問天道之所在？借浮雲以送予兮，載雌霓而為旌。駕青龍以馳騖兮，班衍衍之冥冥。忽容容其安之兮，超慌忽其焉如。苦眾人之難信兮，願離群而遠舉。登巒山而遠望兮，好桂樹之冬榮。觀天火之炎煬兮，聽大壑之波聲。引八維以自道兮，含沆瀣以長生。居不樂以時思兮，食草木之秋實。飲菌若之朝露兮，構桂木而為室。雜橘柚以為囿兮，列新夷與椒楨。鵾鶴孤而夜號兮，哀居者之誠貞。

　　　　哀命

哀時命之不合兮，傷楚國之多憂。內懷情之潔白兮，遭亂世而離尤。惡耿介之直行兮，世溷濁而不知。何君臣之相失兮，上沅湘而分離。測汨羅之湘水兮，知時固而不反。傷離散之交亂兮，遂側身而既遠。處玄舍之幽門兮，穴巖石而窟伏。從水蛟而為徒兮，與神龍乎休息。何山石之嶄巖兮，靈魂屈而偃蹇。含素水而蒙深兮，日眇眇而既遠。哀形體之離解兮，神𦊀兩而無舍。惟椒蘭之不反兮，魂迷惑而不知路。願無過之設行兮，雖滅沒之自樂。痛楚國之流亡兮，哀靈修之過到。固時俗之溷濁兮，志瞀迷而不知路。念私門之正匠兮，遙涉江而遠去。念女嬃之嬋媛兮，涕泣流乎於悒。我決死而不生兮，雖重追吾何及。戲疾瀨之素水兮，望高山之蹇產。哀高丘之赤岸兮，遂沒身而不反。

　　　　謬諫

怨靈修之浩蕩兮，夫何執操之不固。悲太山之為隍兮，孰江河之可涸。願承閒而效志兮，恐犯忌而干諱。卒撫情以寂寞兮，然怊悵而自悲。玉與石其同匱兮，貫魚眼與珠璣。駑駿雜而不分兮，服罷牛而驂驥。年滔滔而自遠兮，壽冉冉而愈衰。心悇憛而煩冤兮，蹇超搖而無冀。固時俗之工巧兮，滅規榘而改錯。卻騏驥而不乘兮，策駑駘而取路。當世豈無騏驥兮，誠無王良之善馭。見執轡者非其人兮，故駒跳而遠去。不量鑿而正枘兮，恐榘矱之不同。不論世而高舉兮，恐操行之不調。弧弓弛而不張兮，孰云知其所至？無傾危之患難兮，焉知賢士之所死？俗推佞而進富兮，節行張而不著。賢良蔽而不群兮，朋曹比而黨譽。邪說飾而多曲兮，正法弧而不公。直士隱而避匿兮，讒諛登乎明堂。棄彭咸之娛樂兮，滅巧倕之繩墨。菎蕗雜於黀蒸兮，機蓬矢以射革。駕蹇驢而無策兮，又何路之能極？以直鍼而為釣兮，又何魚之能得？伯牙之絕弦兮，無鍾子期而聽之。和抱璞而泣血兮，安得良工而剖之？同音者相和兮，同類者相似。飛鳥號其群兮，鹿鳴求其友。故叩宮而宮應兮，彈角而角動。虎嘯而谷風至兮，龍舉而景雲往。音聲之相和兮，言物類之相感也。夫方圜之異形兮，勢不可以相錯。列子隱身而窮處兮，世莫可以寄託。眾鳥皆有行列兮，鳳獨翔翔而無所薄。經濁世而不得志兮，願側身巖穴而自託。欲闔口而無言兮，嘗被君之厚德。獨便悁而懷毒兮，愁鬱鬱之焉極！念三年之積思兮，願壹見而陳辭。不及君而騁說兮，世孰可為明之。身寢疾而日愁兮，情沉抑而不揚。眾人莫可與論道兮，悲精神之不通。

　　　　亂曰

鸞皇孔鳳日以遠兮，畜鳧鴐鵝。雞鶩滿堂壇兮，鼃黽游乎華池。要褭奔亡兮，騰駕橐駝。鉛刀進御兮，遙棄太阿。拔搴玄芝兮，列樹芋荷。橘柚萎枯兮，苦李旖旎。甂甌登於明堂兮，周鼎潛乎深淵。自古而固然兮，吾又何怨乎今之人！

* * *

