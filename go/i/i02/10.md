

## 文集類

##### 世說新語
　　　`規箴第十`

* * *

*
漢武帝乳母嘗於外犯事，帝欲申憲，乳母求救東方朔。朔曰：「此非唇舌所爭，爾必望濟者，將去時，但當屢顧帝，慎勿言，此或可萬一冀耳。」乳母既至，朔亦侍側，有謂曰：「汝痴耳！帝豈復憶汝乳哺時恩邪！」帝雖才雄心忍，亦深有情戀，乃淒然愍之，即敕免罪。

*
京房與漢元帝共論，因問帝：「幽、厲之君何以亡？所任何人？」答曰：「其任人不忠。」房曰：「知不忠而任之，何邪？」曰：「亡國之君，各賢其臣，豈知不忠而任之？」房稽首曰：「將恐今之視古，亦猶後之視今也。」

*
陳元方遭父喪，哭泣哀慟，軀體骨立。其母愍之，竊以錦被蒙上。郭林宗弔而見之，謂曰：「卿海內之俊才，四方是則，如何當喪，錦被蒙上？孔子曰：『衣夫錦也，食夫稻也，於汝安乎？』吾不取也！」奮衣而去。自後賓客絕百所日。

*
孫休好射雉，至其時，則晨去夕反。羣臣莫不止諫：「此為小物，何足甚耽？」休曰：「雖為小物，耿介過人，朕所以好之。」

*
孫皓問丞相陸凱曰：「卿一宗在朝有幾人？」陸曰：「二相、五侯、將軍十餘人。」皓曰：「盛哉！」陸曰：「君賢臣忠，國之盛也；父慈子孝，家之盛也。今政荒民弊，覆亡是懼，臣何敢言盛！」

*
何晏、鄧颺令管輅作卦，云：「不知位至三公不？」卦成，輅稱引古義，深以戒之。颺曰：「此老生之常談。」晏曰：「知幾其神乎，古人以為難；交疏吐誠，今人以為難。今君一面，盡二難之道，可謂『明德惟馨』。詩不云乎，『中心藏之，何日忘之！』」

*
晉武帝既不悟太子之愚，必有傳後意，諸名臣亦多獻直言。帝嘗在陵雲臺上坐，衛瓘在側，欲申其懷，因如醉跪帝前，以手撫床曰：「此坐可惜！」帝雖悟，因笑曰：「公醉邪？」

*
王夷甫婦，郭泰寧女，才拙而性剛，聚斂無厭，干豫人事。夷甫患之而不能禁。時其鄉人幽州刺史李陽，京都大俠，猶漢之樓護，郭氏憚之。夷甫驟諫之，乃曰：「非但我言卿不可，李陽亦謂卿不可。」郭氏小為之損。

*
王夷甫雅尚玄遠，常嫉其婦貪濁，口未嘗言「錢」字。婦欲試之，令婢以錢繞床，不得行。夷甫晨起，見錢閡行，呼婢曰：「舉卻阿堵物！」

*
王平子年十四、五，見王夷甫妻郭氏貪欲，令婢路上儋糞。平子諫之，並言不可。郭大怒，謂平子曰：「昔夫人臨終，以小郎囑新婦，不以新婦囑小郎。」急捉衣裾，將與杖。平子饒力，爭得脫，逾窗而走。

*
元帝過江猶好酒，王茂弘與帝有舊，常流涕諫，帝許之，命酌酒一酣，從是遂斷。

*
謝鯤為豫章太守，從大將軍下，至石頭。敦謂鯤曰：「余不得復為盛德之事矣！」鯤曰：「何為其然？但使自今已後，日亡日去耳。」敦又稱疾不朝，鯤論敦曰：「近者明公之舉，雖欲大存社稷，然四海之內，實懷未達。若能朝天子，使羣臣釋然，萬物之心於是乃服。仗民望以從眾懷，盡沖退以奉主上，如斯則勳侔一匡，名垂千載。」時人以為名言。

*
元皇帝時，廷尉張闓在小市居，私作都門，蚤閉晚開。羣小患之，詣州府訴，不得理；遂至撾登聞鼓，猶不被判。聞賀司空出，至破岡，連名詣賀訴。賀曰：「身被徵作禮官，不關此事。」羣小叩頭曰：「若府君復不見治，便無所訴。」賀未語，令且去，見張廷尉當為及之。張聞，即毀門，自至方山迎賀，賀出見辭之，曰：「此不必見關，但與君門情，相為惜之。」張愧謝曰：「小人有如此，始不即知，蚤已毀壞。」

*
郗太尉晚節好談，既雅非所經，而甚衿之。後朝覲，以王丞相末年多可恨，每見，必欲苦相規誡。王公知其意，每引作他言。臨還鎮，故命駕詣丞相，丞相翹鬚厲色，上坐便言：「方當乖別，必欲言其所見。」意滿口重，辭殊不流。王公攝其次，曰：「後面未期，亦欲盡所懷，願公勿復談。」郗遂大瞋，冰衿而出，不得一言。

*
王丞相為揚州，遣八部從事之職，顧和時為下傳還，同時俱見。諸從事各奏二千石官長得失，至和獨無言。王問顧曰：「卿何所聞？」答曰：「明公作輔，寧使網漏吞舟，何緣采聽風聞，以為察察之政？」丞相咨嗟稱佳，諸從事自視缺然也。

*
蘇峻東征沈充，請吏部郎陸邁與俱。將至吳，密敕左右，令入閶門放火以示威。陸知其意，謂峻曰：「吳治平未久，必將有亂。若為亂階，可從我家始。」峻遂止。

*
陸玩拜司空，有人詣之，索美酒，得，便自起瀉著梁柱間地，祝曰：「當今乏才，以爾為柱石之用，莫傾人棟梁。」玩笑曰：「戢卿良箴。」

*
小庾在荊州，公朝大會，問諸僚佐曰：「我欲為漢高、魏武，何如？」一坐莫答。長史江虨曰：「願明公為桓、文之事，不願作漢高、魏武也。」

*
羅君章為桓宣武從事，謝鎮西作江夏，往檢校之。羅既至，初不問郡事，徑就謝數日飲酒而還。桓公問有何事？君章云：「不審公謂謝尚何似人？」桓公曰：「仁祖是勝我許人。」君章云：「豈有勝公人而行非者，故一無所問。」桓公奇其意而不責也。

*
王右軍與王敬仁、許玄度並善，二人亡後，右軍為論議更克。孔岩誡之曰：「明府昔與王、許周旋有情，及逝沒之後，無慎終之好，民所不取。」右軍甚愧。

*
謝中郎在壽春敗，臨奔走，猶求玉帖鐙。太傅在軍，前後初無損益之言。爾日猶云：「當今豈須煩此！」

*
王大語東亭：「卿乃復論成不惡，那得與僧彌戲？」

*
殷覬病困，看人政見半面。殷荊州興晉陽之甲，往與覬別，涕零，屬以消息所患。覬答曰：「我病自當差，正憂汝患耳！」

*
遠公在廬山中，雖老，講論不輟。弟子中或有墮者，袁公曰：「桑榆之光，理無遠照，但願朝陽之暉，與時並明耳。」執經登坐，諷誦朗暢，詞色甚苦，高足之徒，皆肅然增敬。

*
桓南郡好獵，每田狩，車騎甚盛，五六十里中，旌旗蔽隰。騁良馬，馳擊若飛，雙甄所指，不避陵壑。或行陳不整，麏兔騰逸，參佐無不被繫束。桓道恭，玄之族也，時為賊曹參軍，頗敢直言。常自帶絳綿繩著腰中，玄問：「此何為？」答曰：「公獵，好縛人士，會當被縛，手不能堪芒也。」玄自此小差。

*
王緒、王國寶相為唇齒，並𠧗權要。王大不平其如此，乃謂緒曰：「汝為此欻欻，曾不慮獄吏之為貴乎？」

*
桓玄欲以謝太傅宅為營，謝混曰：「召伯之仁，猶惠及甘棠；文靖之德，更不保五畝之宅？」玄慚而止。

* * *

