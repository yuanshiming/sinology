

## 文集類

##### 世說新語
　　　`捷悟第十一`

* * *

*
楊德祖為魏公主簿，時作相國門，始構榱桷，魏武自出看，使人題門作「活」字，便去。楊見，即令壞之。既竟，曰：「門中『活』，『闊』字，王正嫌門大也。」

*
人餉魏武一杯酪，魏武啖少許，蓋頭上提「合」字以示眾，眾莫能解。次至楊修，修便啖，曰：「公教人啖一口也，復何疑？」

*
魏武嘗過曹娥碑下，楊修從，碑背上見題作「黃絹幼婦，外孫䪡臼」八字，魏武謂修曰：「解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令修別記所知。修曰：「黃絹，色絲也，於字為絕；幼婦，少女也，於字為妙；外孫，女子也，於字為好；䪡臼，受辛也，於字為辤；所謂『絕妙好辤』也。」魏武亦記之，與修同，乃歎曰：「我才不及卿，乃覺三十里。」

*
魏武征袁本初，治裝，餘有數十斛竹片，咸長數寸。眾云並不堪用，正令燒除。太祖思所以用之，謂可為竹椑楯，而未顯其言。馳使問主簿楊德祖，應聲答之，與帝心同。眾伏其辯悟。

*
王敦引軍垂至大桁，明帝自出中堂。溫嶠為丹陽尹，帝令斷大桁，故未斷，帝大怒瞋目，左右莫不悚懼。召諸公來，嶠至，不謝，但求酒炙。王導須臾至，徒跣下地，謝曰：「天威在顏，遂使溫嶠不容得謝。」嶠於是下謝，帝乃釋然。諸公共歎王機悟名言。

*
郗司空在北府，桓宣武惡其居兵權。郗於事機素暗，遣箋詣桓：「方欲共獎王室，修復園陵。」世子嘉賓出行，於道上聞信至，急取箋，視竟，寸寸毀裂，便回，還更作箋，自陳老病，不堪人間，欲乞閑地自養。宣武得箋大喜，即詔轉公督五郡，會稽太守。

*
王東亭作宣武主簿，嘗春月與石頭兄弟乘馬出郊。時彥同游者連鑣俱進，唯東亭一人常在前，覺數十步，諸人莫之解。石頭等既疲倦，俄而乘輿回，諸人皆似從官，唯東亭奕奕在前。其悟捷如此。

* * *

