

## 文集類

##### 世說新語
　　　`企羨第十六`

* * *

*
王丞相拜司空，桓廷尉作兩髻，葛裙策杖，路邊窺之，歎曰：「人言阿龍超，阿龍故自超！」不覺至臺門。

*
王丞相過江，自說昔在洛水邊，數與裴成公、阮千里諸賢共談道。羊曼曰：「人久以此許卿，何須復爾？」王曰：「亦不言我須此，但欲爾時不可得耳！」

*
王右軍得人以蘭亭集序方金谷詩序，又以己敵石崇，甚有欣色。

*
王司州先為庾公記室參軍，後取殷浩為長史。始到，庾公欲遣王使下都，王自啟求住，曰：「下官希見盛德，淵源始至，猶貪與少日周旋。」

*
郗嘉賓得人以己比苻堅，大喜。

*
孟昶未達時，家在京口。嘗見王恭乘高輿，被鶴氅裘。於時微雪，昶於籬間窺之，歎曰：「此真神仙中人！」

* * *

