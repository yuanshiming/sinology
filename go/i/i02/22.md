

## 文集類

##### 世說新語
　　　`寵禮第二十二`

* * *

*
元帝正會，引王丞相登御床，王公固辭，中宗引之彌苦。王公曰：「使太陽與萬物同輝，臣下何以瞻仰！」

*
桓宣武嘗請參佐入宿，袁宏、伏滔相次而至。蒞名，府中復有袁參軍，彥伯疑焉，令傳教更質。傳教曰：「參軍是袁、伏之袁，復何所疑？」

*
王珣、郗超並有奇才，為大司馬所眷拔。珣為主簿，超為記室參軍。超為人多髯，珣狀短小。於時荊州為之語曰：「髯參軍，短主簿，能令公喜，能令公怒。」

*
許玄度停都一月，劉尹無日不往，乃歎曰：「卿復少時不去，我成輕薄京尹。」

*
孝武在西堂會，伏滔預坐。還，下車呼其兒，語之曰：「百人高會，臨坐未得他語，先問：『伏滔何在？在此不？』此故未易得。為人作父如此，何如？」

*
卞範之為丹陽尹。羊孚南州暫還，往卞許，云：「下官疾動，不堪坐。」卞便開帳拂褥，羊徑上大床，入被須枕。卞回坐傾睞，移晨達莫。羊去，卞語曰：「我以第一理期卿，卿莫負我。」

* * *

