

## 文集類

##### 世說新語
　　　`儉嗇第二十九`

* * *

*
和嶠性至儉，家有好李，王武子求之，與不過數十。王武子因其上直，率將少年能食之者，持斧詣園，飽共啖畢，伐之，送一車枝與和公，問曰：「何如君李？」和既得，唯笑而已。

*
王戎儉吝，其從子婚，與一單衣，後更責之。

*
司徒王戎既貴且富，區宅、僮牧、膏田、水碓之屬，洛下無比。契疏鞅掌，每與夫人燭下散籌算計。

*
王戎有好李，賣之，恐人得其種，恆鑽其核。

*
王戎女適裴頠，貸錢數萬。女歸，戎色不說，女遽還錢，乃釋然。

*
衛江州在尋陽，有知舊人投之，都不料理，唯餉王不留行一斤，此人得餉，便命駕。李弘範聞之，曰：「家舅刻薄，乃復驅使草木。」

*
王丞相儉節，帳下甘果盈溢不散。涉春爛敗，都督白之，公令舍去，曰：「慎不可令大郎知。」

*
蘇峻之亂，庾太尉南奔見陶公，陶公雅相賞重。陶性儉吝，及食，啖薤，庾因留白。陶問：「用此何為？」庾云：「故可種。」於是大歎庾非唯風流，兼有治實。

*
郗公大聚斂，有錢數千萬，嘉賓意甚不同。常朝旦問訊，郗家法，子弟不坐，因倚語移時，遂及財貨事。郗公曰：「汝正當欲得吾錢耳！」乃開庫一日，令任意用。郗公始正謂損數百萬許，嘉賓遂一日乞與親友、周旋略盡。郗公聞之，驚怪不能已已。

* * *

