

## 文集類

##### 世說新語
　　　`汰侈第三十`

* * *

*
石崇每要客燕集，常令美人行酒；客飲酒不盡者，使黃門交斬美人。王丞相與大將軍嘗共詣崇，丞相素不能飲，輒自勉強，至於沉醉。每至大將軍，固不飲，以觀其變，已斬三人，顏色如故，尚不肯飲。丞相讓之，大將軍曰：「自殺伊家人，何預卿事！」

*
石崇廁，常有十餘婢侍列，皆麗服藻飾，置甲煎粉、沉香汁之屬，無不畢備。又與新衣著令出，客多羞不能如廁。王大將軍往，脫故衣，著新衣，神色傲然。羣婢相謂曰：「此客必能作賊。」

*
武帝嘗降王武子家，武子供饌，並用琉璃器。婢子百餘人，皆綾羅褲𧟌，以手擎飲食。蒸豚肥美，異於常味。帝怪而問之。答曰：「以人乳飲豚。」帝甚不平，食未畢，便去。王、石所未知作。

*
王君夫以𥹋糒澳釜，石季倫用蠟燭作炊。君夫作紫絲布步障碧綾裏四十里，石崇作錦步障五十里以敵之。石以椒為泥，王以赤石脂泥壁。

*
石崇為客作豆粥，咄嗟便辦。恆冬天得韭蓱䪡。又牛形狀氣力不勝王愷牛，而與愷出游，極晚發，爭入洛城，崇牛數十步後迅若飛禽，愷牛絕走不能及。每以此三事搤腕。乃密貨崇帳下都督及御車人，問所以。都督曰：「豆至難煮，唯豫作熟末，客至，作白粥以投之。韭蓱䪡是搗韭根，雜以麥苗爾。」復問馭人牛所以駛。馭人云：「牛本不遲，由將車人不及，制之爾。急時聽偏轅，則駛矣。」愷悉從之，遂爭長。石崇後聞，皆殺告者。

*
王君夫有牛，名「八百里駁」，常瑩其蹄角。王武子語君夫：「我射不如卿，今指賭卿牛，以千萬對之。」君夫既恃手快，且謂駿物無有殺理，便相然可，令武子先射。武子一起便破的，卻據胡床，叱左右速探牛心來。須臾，炙至，一臠便去。

*
王君夫嘗責一人無服餘衵，因直內著曲閣重閨裏，不聽人將出。遂饑經日，迷不知何處去。後因緣相為，垂死，乃得出。

*
石崇與王愷爭豪，並窮綺麗以飾輿服。武帝，愷之甥也，每助愷。嘗以一珊瑚樹高二尺許賜愷，枝柯扶疏，世罕其比。愷以示崇，崇視訖，以鐵如意擊之，應手而碎。愷既惋惜，又以為疾己之寶，聲色甚厲。崇曰：「不足恨，今還卿。」乃命左右悉取珊瑚樹，有三尺、四尺，條幹絕世，光彩溢目者六七枚，如愷許比甚眾。愷惘然自失。

*
王武子被責，移第北邙下。於時人多地貴，濟好馬射，買地作埒，編錢匝地竟埒。時人號曰「金溝」。

*
石崇每與王敦入學戲，見顏、原像而歎曰：「若與同升孔堂，去人何必有間！」王曰：「不知餘人云何，子貢去卿差近。」石正色云：「士當令身名俱泰，何至以瓮牖語人！」

*
彭城王有快牛，至愛惜之。王太尉與射，賭得之。彭城王曰：「君欲自乘，則不論；若欲啖者，當以二十肥者代之。既不廢啖，又存所愛。」王遂殺啖。

*
王右軍少時，在周侯末坐，割牛心啖之。於此改觀。

* * *

