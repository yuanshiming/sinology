

## 文集類

##### 世說新語
　　　`忿狷第三十一`

* * *

*
魏武有一妓，聲最清高，而情性酷惡。欲殺則愛才，欲置則不堪。於是選百人一時俱教。少時果有一人聲及之，便殺惡性者。

*
王藍田性急。嘗食鷄子，以箸刺之，不得，便大怒，舉以擲地。鷄子於地圓轉未止，仍下地以屐齒碾之，又不得。瞋甚，復於地取內口中，嚙破即吐之。王右軍聞而大笑曰：「使安期有此性，猶當無一豪可論，況藍田邪？」

*
王司州嘗乘雪往王螭許。司州言氣少有牾逆於螭，便作色不夷。司州覺惡，便輿床就之，持其臂曰：「汝詎復足與老兄計？」螭撥其手曰：「冷如鬼手馨，強來捉人臂！」

*
桓宣武與袁彥道樗蒱。袁彥道齒不合，遂厲色擲去五木。溫太真云：「見袁生遷怒，知顏子為貴。」

*
謝無奕性粗強，以事不相得，自往數王藍田，肆言極罵。王正色面壁不敢動。半日，謝去，良久，轉頭問左右小吏曰：「去未？」答云：「已去。」然後復坐。時人歎其性急而能有所容。

*
王令詣謝公，值習鑿齒已在坐，當與並榻；王徙倚不坐，公引之與對榻。去後，語胡兒曰：「子敬實自清立，但人為爾，多矜咳，殊足損其自然。」

*
王大、王恭嘗俱在何僕射坐，恭時為丹陽尹，大始拜荊州。訖將乖之際，大勸恭酒，恭不為飲，大強逼之，轉苦，便各以裙帶繞手。恭府近千人，悉呼入齋；大左右雖少，亦命前，意便欲相殺。何僕射無計，因起排坐二人之間，方得分散。所謂勢利之交，古人羞之。

*
桓南郡小兒時，與諸從兄弟各養鵝共鬥。南郡鵝每不如，甚以為忿。乃夜往鵝欄間，取諸兄弟鵝悉殺之。既曉，家人咸以驚駭，云是變怪，以白車騎。車騎曰：「無所致怪，當是南郡戲耳！」問，果如之。

* * *

