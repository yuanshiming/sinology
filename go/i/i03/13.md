

## 文集類

##### 山海經
　　　`卷十三 ‧ 海內東經`

* * *

海內東北陬以南者。

鉅燕在東北陬。

蓋國在鉅燕南，倭北。倭屬燕。

朝鮮在列陽東，海北山南。列陽屬燕。

列姑射在海河州中。

姑射國在海中，屬列姑射，西南，山環之。

大蟹在海中。

陵魚人面，手足，魚身，在海中。

大鯾居海中。

明組邑居海中。

蓬萊山在海中。

大人之市在海中。

琅邪臺在渤海閒，琅邪之東。其北有山。一曰在海閒。

都州在海中，一曰鬱州。

韓鴈在海中，都州南。

始鳩在海中，韓鴈南。

雷澤中有雷神，龍身而人頭，鼓其腹。在吳西。

會稽山在大楚南。

建平元年四月丙戌，待詔太常屬臣望校治、侍中光祿勳臣龔、侍中奉車都尉光祿大夫臣秀領主省。

* * *

