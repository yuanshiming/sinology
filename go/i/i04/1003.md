

## 蘇東坡全集

##### 東坡前集
　　　`卷三`

* * *

### 詩七十六首

泗洲僧伽塔

我昔南行舟繫汴。逆風三日沙吹面。

舟人共勸禱靈塔。香火未收旗脚轉。

囬頭頃刻失長橋。却到龜山未朝飯。

至人無心何厚薄。我自懷私欣所便。

耕田欲雨刈欲晴。去得順風來者怨。

若使人人禱輙遂。造物應須日千變。

我今身世兩悠悠。去無所逐來無戀。

得行固願留不惡。每到有求神亦倦。

退之舊云三百尺。澄觀所營今已換。

不嫌俗士汙丹梯。一看雲山遶淮甸。

龜山

我生飄蕩去何求。再過龜山歲五周。

身行萬里半天下。僧卧一庵初白頭。

地隔中原勞北望。潮連滄海欲東遊。

元嘉舊事無人記。故壘摧頹今在不。

`宋文帝遣將拒魏太武，築城此山。`

發洪澤中塗過大風復還

風浪忽如此。吾行欲安歸。掛帆却西邁。此計未為非。

洪澤三十里。安流去如飛。居民見我還。勞問亦依依。

攜酒就舩賣。此意厚莫違。醒來夜已半。岸木聲向微。

明日淮陰市。白魚能許肥。我行無南北。適意乃所祈。

何勞弄澎湃。終夜搖囪扉。妻孥莫憂色。更典篋中衣。

十月十六日記所見

風高月暗雲水黃。淮陰夜發朝山陽。

山陽曉霧如細雨。炯炯初日寒無光。

雲收霧卷已亭午。有風北來寒域僵。

忽驚飛雹穿戶牖。迅駛不復容遮防。

市人顛沛百賈亂。疾雷一聲如頹墻。

使君來呼晚置酒。坐定已復日照廊。

怳疑所見皆夢寐。百種變怪旋消亡。

共言蛟龍厭舊穴。魚鼈隨徙空陂塘。

愚儒無知守章句。論說黑白推何祥。

惟有主人言可用。天寒欲雪飲此觴。

廣陵會三同舍，各以其字為韻，仍邀同賦。

去年送劉郎。醉語已驚衆。如今各漂泊。筆硯誰能弄。

我命不在天。羿彀未必中。作詩聊遣意。老大慵譏諷。

夫子少年時。雄辯輕子貢。爾來再傷弓。戢翼念前痛。

廣陵三日飲。相對怳如夢。况逢賢主人。白酒撥春甕。

竹西已揮手。灣口猶屢送。羨子去安閑。吾邦正喧閧。

三年客京輦。憔悴難具論。揮汗紅塵中。但隨馬蹄翻。

人情責徃返。不報生旤根。坐令平生友。終歲不及門。

南來實清曠。但恨無與言。不謂廣陵城。得逢劉與孫。

異趣不兩立。譬如王孫猿。吾儕久相聚。恐見疑排根。

我褊類中散。子通真巨源。絕交固未敢。且復東南奔。

江陵昔相遇。幕府稱上賔。再見明光宮。峨冠挹搢紳。

如今三見子。坎坷為逐臣。朝遊雲霄間。欲分丞相茵。

莫落江湖上。遂與屈子隣。了不見喜慍。子豈真可人。

邂逅成一歡。醉語出天真。士方在田里。自比渭與莘。

出試乃大謬。芻狗難重陳。歲晚多霜露。歸耕當及辰。

遊金山寺

我家江水初發源。宦遊直送江入海。

聞道潮頭一丈高。天寒尚有沙痕在。

中泠南畔石盤陁。古來出沒隨濤波。

試登絕頂望鄉國。江南江北青山多。

羈愁畏晚尋歸楫。山僧苦留看落日。

微風萬傾靴文細。斷霞半空魚尾赤。

是時江月初生魄。二更月落天深黑。

江心似有炬火明。飛燄照山棲鳥驚。

悵然歸卧心莫識。非鬼非人竟何物。

江山如此不歸山。江神見怪驚我頑。

我謝江神豈得已。有田不歸如江水。

`是夜所見如此。`

自金山放舩至焦山

金山樓觀何耽耽。撞鍾擊皷聞淮南。

焦山何有有脩竹。採薪汲水僧兩三。

雲霾浪打人迹絕。時有沙戶祈春蚕。

我來金山更留宿。而此不到心懷慙。

同遊盡返決獨徃。賦命窮薄輕江潭。

清晨無風浪自湧。中流歌嘯倚半酣。

老僧下山驚客至。迎笑喜作巴人談。

自言久客忘鄉井。只有彌勒為同龕。

困眠得就紙帳暖。飽食未厭山蔬甘。

山林飢卧古亦有。無田不退寧非貪。

展禽雖未三見黜。寂夜自知七不堪。

行當投劾謝簪組。為我佳處留茆庵。

`吳人謂水中可田者為沙。焦山長老中江人也。`

甘露寺

江山豈不好。獨遊情易闌。但有相攜人。何必素所歡。

我欲訪甘露。當途無閑官。二子舊不識。欣然肯聯鞍。

古郡山為城。層梯轉朱欄。樓臺斷崖上。地窄天水寬。

一覽吞數州。山長江漫漫。却望大明寺。惟見烟中竿。

很石卧庭下。穹隆如伏羱。緬懷卧龍公。挾策事琱鑽。

一談收猘子。再說走老瞞。名高有餘想。事徃無留觀。

蕭翁古鐵鑊。相對空團團。坡陁受百斛。積雨生微瀾。

泗水逸周鼎。渭城辭漢盤。山川失故態。怪此能獨完。

僧繇六化人。霓衣挂氷紈。隱見十二疊。觀者疑夸謾。

破板陸生畫。青猊戲盤跚。上有二天人。揮手如翔鸞。

筆墨雖欲盡。典刑垂不刊。赫赫贊皇公。英姿凜以寒。

古柏親手種。挺然誰敢干。枝撐雲峯裂。根入石窟蟠。

薙草得斷碑。斬崖出金棺。瘗藏豈不牢。見伏理可歎。

四雄皆龍虎。遺迹儼未刓。方其盛壯時。爭奪肯少安。

廢興屬造物。遷逝誰控摶。况彼妄庸子。而欲事所難。

古今共一軌。後世徒辛酸。聊興廣武歎。不待雍門彈。

`次韻子由柳湖感物`

憶昔子美在東屯。數間茆屋蒼山根。

嘲吟草木調蠻獠。欲與猿鳥爭啾喧。

子今憔悴衆所弃。驅馬獨出無徃還。

惟有柳湖萬株柳。清陰與子供朝昏。

胡為譏評`去`不少借。生意凌挫難為繁。

柳雖無言不解慍。世俗乍見應憮然。

嬌姿共愛春濯濯。豈問空腹脩虵蟠。

朝看濃翠傲炎赫。夜愛踈影搖清圓。

風翻雪陣春絮亂。蠹響啄木秋聲堅。

四時盛衰各有態。搖落淒愴驚寒溫。

南山孤松積雪底。抱凍不死誰復賢。

送蔡冠卿知饒州

吾觀蔡子與人遊。掀豗笑語無不可。

平時儻蕩不驚俗。臨事迂闊乃過我。

橫前坑穽衆所畏。布路金珠誰不裹。

爾來變化驚何速。昔號剛強今亦頗。

憐君獨守廷尉法。晚歲却理鄱陽柁。

莫嗟天驥逐羸牛。欲試良玉須猛火。

世事徐觀真夢寐。人生不信長轗軻。

知君決獄有陰功。他日老人酬魏顆。

次韻楊裦早春

窮巷淒涼苦未和。君家庭院得春多。

不辭瘦馬騎衝雪。來聽佳人唱踏莎。

破恨徑須煩麴糵。增年誰復怨羲娥。

良辰樂事古難並。白髮青衫我亦歌。

細雨郊園聊種菜。冷官門戶可張羅。

放朝三日君恩重。睡美不知身在何。

`初到杭州寄子由二絕`

眼看時事力難任。貪戀君恩退未能。

遲鈍終須投劾去。使君何日換聾丞。

聖明寬大許全身。衰病摧頹自畏人。

莫上岡頭苦相望。吾方祭竈請比隣。

次韻柳子玉二首

　　地爐

細聲蚯蚓發銀缾。擁褐橫眠天未明。

衰鬢鑷殘欹雪領。壯士降盡倒風旌。

自稱丹竈錙銖火。倦聽山城長短更。

聞道牀頭惟竹几。夫人應不解卿卿。

`俗謂竹几為竹夫人。`

　　紙帳

亂文龜殼細相連。慣卧青綾恐未便。

絜似僧巾白疊布。暖於蠻帳紫茸氈。

錦裘速卷持還客。破屋那愁仰見天。

但恐嬌兒還惡稅。夜深踏裂不成眠。

臘日遊孤山訪惠勤惠思二僧

天欲雪。雲滿湖。樓臺明滅山有無。

水清出石魚可數。林深無人鳥相呼。

臘日不歸對妻孥。名尋道人實自娛。

道人之居在何許。寶雲山前路盤紆。

孤山孤絕誰肯廬。道人有道山不孤。

紙窓竹屋深自暖。擁褐坐睡依圓蒲。

天寒路遠愁僕夫。整駕催歸及未脯。

出山迴望雲木合。但見野鶴盤浮圖。

兹遊淡泊歡有餘。到家怳如夢遽遽。

作詩火急追亡逋。清景一失後難摹。

李杞寺丞見和前篇，復用元韻荅之。

獸在藪。魚在湖。一入池檻歸期無。

誤隨弓旌落塵土。坐使鞭箠環呻呼。

追胥連保罪及孥。`近屢獲塩賊。皆坐同保徙其家。`百日愁歎一日娛。

白雲舊有終老約。朱綬豈合山人紆。

人生何者非籧廬。故山鶴怨秋猿孤。

何時自駕鹿車去。掃除白髮煩菖蒲。

麻鞋短後隨獵夫。射弋狐兎供朝晡。

陶潛自作五柳傳。潘閬畫入三峰圖。

吾年凜凜今幾餘。知非不去慙衞籧。

歲荒無術歸亡逋。鵠則易畫虎難摹。

`再和`

東望海。西望湖。山平水遠細欲無。

野人踈狂逐漁釣。刺史寬大容歌呼。

君恩飽煖及爾孥。才者不閑拙者娛。

穿巗度嶺脚力健。未厭山水相縈紆。

三百六十古精廬。出遊無伴籃輿孤。

作詩雖未造藩閾。破悶豈不賢樗蒲。

君才敏瞻兼百夫。朝作千篇日未晡。

朅來湖上得佳句。從此不看營丘圖。

知君篋櫝富有餘。莫惜錦繡償營籧。

窮多鬬嶮誰先逋。賭取名畫不用摹。

`遊靈隱寺得來詩復用前韻`

君不見錢塘湖。錢王壯觀今已無。

屋堆黃金斗量珠。運盡不勞折簡呼。

四方宦遊散其孥。宮闕留與閑人娛。

盛衰哀樂兩須臾。何用多憂心欝紆。

溪山處處皆可廬。最愛靈隱飛來孤。

喬松百丈蒼髯鬚。擾擾下笑柳與蒲。

高堂會食羅千夫。撞鍾擊皷喧朝晡。

凝香方丈眠氍毹。絕勝絮被縫海圖。

清風時來驚睡餘。逐超羲皇傲几籧。

歸時棲鴉正畢逋。孤煙落日不可摹。

`戲子由`

宛丘先生長如丘。宛丘學舍小如舟。

常時低頭誦經史。忽然欠伸屋打頭。

斜風吹帷雨注面。先生不愧傍人羞。

任從飽死笑方朔。肯為雨立求秦優。

眼前勃磎何足道。處置六鑿須天遊。

讀書萬卷不讀律。致君堯舜知無術。

勸農冠葢鬧如雲。送老鹽虀甘似蜜。

門前萬事不掛眼。頭雖長低氣不屈。

餘杭別駕無功勞。畫堂五丈容旂旄。

重樓跨空雨聲遠。屋多人小風騷騷。

平生所慙今不恥。坐對疲氓更鞭箠。

道逢陽虎呼與言。心知其非口諾唯。

居高忘下真何益。氣節消縮今無幾。

文章小技安足程。先生別駕舊齊名。

如今衰老俱無用。付與時人分重輕。

越州張中舍壽樂堂

青山偃蹇如高人。常時不肯入官府。

高人自與山有素。不待招邀滿庭戶。

卧龍蟠屈半東州。萬室鱗鱗枕其股。

背之不見與無同。狐裘反衣無乃魯。

張君眼力覷天奧。能遣荊棘化堂宇。

持頤宴坐不出門。收攬奇秀得十五。

才多事少厭閑寂。卧看雲煙變風雨。

笋如玉筋堪如簪。強飲且為山作主。

不憂兒輩知此樂。但恐造物怪多取。

春濃睡足午囪明。想見新茶如潑乳。

姚屯田挽詞

京口年來耆舊衰。高人淪喪路人悲。

空聞韋叟一經在。不見恬侯萬石時。

貧病只知為善樂。逍遙却恨弃官遅。

七年一別真如夢。猶記蕭然瘦鶴姿。

送岑著作

懶者常似靜。靜豈懶者徒。拙則近於直。而直豈拙歟。

夫子靜且直。雍容時卷舒。嗟我復何為。相得歡有餘。

我本不違世。而世與我殊。拙於林間鳩。懶於冰底魚。

人皆笑其狂。子獨憐其愚。直者有時信`平`。靜者不終居。

而我懶拙病。不受砭藥除。臨行怪酒薄。已與別淚俱。

後會豈無時。遂恐出處踈。惟應故山夢。隨子到吾廬。

吉祥寺賞牡丹

人老簪花不自羞。花應羞上老人頭。

醉歸扶路人應笑。十里珠簾半上鈎。

吉祥寺僧求閣名

過眼榮枯電與風。久長那得似花紅。

上人宴坐觀空閣。觀色觀空色即空。

和劉道原見寄

敢向清時怨不容。直嗟吾道與君東。

坐談足使淮南懼。歸去方知冀北空。

獨鶴不須驚夜旦。羣烏未可辨雌雄。

廬山自古不到處。得與幽人子細窮。

和劉道原詠史

仲尼憂世接輿狂。臧穀雖殊竟兩亡。

吴客漫陳豪士賦。相侯初笑越人方。

名高不朽終安用。日飲無何計亦良。

獨掩陳編弔興廢。窗前山雨夜浪浪。

和劉道原寄張師民

仁義大捷徑。詩書一旅亭。相夸綬若若。猶誦麥青青。

腐鼠何勞嚇。高鴻本自冥。顛狂不用喚。酒盡漸須醒。

送張職方吉甫赴閩漕六合寺中作

羨君超然鸞鶴姿。江湖欲下還飛去。

空使吴兒怨不留。青山漫漫七閩路。

門前江水去掀天。寺後清池碧玉環。

君如大江日千里。我如此水千山底。

雨中遊天竺靈感觀音院

蠶欲老。麥半黃。前山後山雨浪浪。

農夫輟耒女廢筐。白衣仙人在高堂。

和蔡準郎中見遨遊西湖三首

夏潦漲湖深更幽。西風落木芙蓉秋。

飛雪闇天雲拂地。新蒲出水柳映洲。

湖上四時看不足。惟有人生飄若浮。

解顏一笑豈易得。主人有酒君應留。

君不見錢塘遊宦客。朝推囚。暮決獄。不因人喚何時休。

城市不識江湖幽。如與蟪蛄語春秋。

試令江湖處城市。却似麋鹿遊汀洲。

高人無心無不可。得坎且止乘流浮。

公卿故舊留不得。遇所得意終年留。

君不見拋官彭澤令。琴無絃。巾有酒。醉欲眠時遣客休。

田間決水鳴幽幽。插秧未徧麥已秋。

相攜燒筍苦竹寺。却下踏藕荷花洲。

舩頭斫鮮細縷縷。舩尾炊玉香浮浮。

臨風飽食得甘寢。肯使細故胸中留。

君不見壯士樵悴時。饑謀食。渴謀飲。功名有時無罷休。

和子由。柳湖久涸忽有水，開元寺山茶舊無花，今歲盛開。

太昊祠東鐵墓西。一罇曾與子同攜。

回瞻郡閣遙飛檻。北望檣竿半隱堤。

飯豆羹藜思兩鵠。飲河噀水賴長蜺。

如今勝事無人共。花下壺盧鳥勸提。

長明燈下石欄干。長共杉松鬬歲寒。

葉厚有稜犀甲健。花深少態鶴頭丹。

久陪方丈曼陁雨。羞對先生苜蓿盤。

雪裏盛開知有意。明年歸後更誰看。

六月二十七日望湖樓醉書

黑雲翻墨未遮山。白雨跳珠亂入舩。

卷地風來忽吹散。望湖樓下水如天。

放生魚鼈逐人來。無主荷花到處開。

水枕能令山俯仰。風舩解與月裴回。

烏菱白芡不論錢。亂繫青菰裹綠盤。

忽憶嘗新會靈觀。滯留江海得加餐。

獻花游女木蘭橈。細雨斜風濕翠翹。

無限芳洲生杜若。吴兒不識楚詞招。

未成小隱聊中隱。可得長閑勝暫閑。

我本無家更安徃。故鄉無此好湖山。

七月一日出城，舟中苦熱。

涼飈呼不來。流汗方被體。稀星乍明滅。暗水光瀰瀰。

香風過蓮芡。驚枕裂魴鯉。欠伸宿酒餘。起坐濯清泚。

火雲勢方壯。未受月露洗。身微欲安適。坐待東方啟。

宿餘杭法喜寺，寺後綠野亭望吳興諸山，懷孫莘老學士。

徙倚秋原上。淒涼晚照中。

水流天不盡。人遠思何窮。

問諜知秦過。看山識禹功。`餘杭，始皇所舍舟也。西北舟杭山，堯水繫舟山上。`

稻涼初吠蛤。柳老半書蟲。

荷背風翻白。蓮腮雨退紅。

追遊慰遲暮。覔句效兒童。

北望苕溪轉。遙憐震澤通。

烹魚得尺素。好在紫髯翁。

宿臨安淨土寺

雞鳴發餘杭。到寺已亭午。參禪固未暇。飽食良先務。

平生睡不足。急掃清風宇。閉門羣動息。香篆起煙縷。

覺來烹石泉。紫筍發輕乳。晚涼沐浴罷。衰髮稀可數。

浩歌出門去。暮色入村塢。微月半隱山。圓荷爭瀉露。

相攜石橋上。夜與故人語。明朝入山房。石鏡烱當路。

昔照熊虎姿。今為猿鳥顧。廢興何足弔。萬世一仰俯。

自淨土步至功臣寺

落日岸葛巾。晚風吹羽扇。松間野步穩。竹外飛橋轉。

神功鑿橫嶺。巗石得巨片。直度千人溝。下有微流泫。

岡巒蔚回合。金碧爛明絢。緬懷異姓王。負擔此鄉縣。

長逢跨下辱。履乞桑間飯。誰謂山石頑。識此希世彥。

凜然英氣逼。屹起猶聳戰。他年萬騎歸。父老恣歡宴。

錦鏽被原野。金珠散貧賤。竇融既入朝。吳芮空記面。

榮華坐銷歇。閱世如郵傳。惟有長明燈。依照照深殿。

遊徑山

衆峰來自天目山。勢若駿馬奔平川。

中塗勒破千里足。金鞭玉𩍐相回旋。

人言山住水亦住。下有萬古蛟龍淵。

道人天眼識王氣。結茆宴坐荒山巔。

精誠貫山石為裂。天女下試顏如蓮。

寒窓暖足來朴握。夜鉢呪水降蜿蜒。

雪眉老人朝扣門。願為弟子長參禪。

爾來廢興三百載。奔走吳會輸金錢。

飛樓湧殿壓山破。朝鍾暮鼓驚龍眠。

晴空偶見浮海蜃。落日下數投村鳶。

有生共處覆載內。擾擾膏火同烹煎。

近來愈覺世議隘。每到寬處差安便。

嗟余老矣百事廢。却尋舊學心茫然。

問龍乞水歸洗眼。欲看細字銷殘年。`龍井水洗病眼有效。 `

自徑山回得呂察推詩，用其韻招之宿湖上。

多君貴公子。愛山如愛色。心隨葉舟去。夢遶千山碧。

新詩到中路。令我喜折屐。古來軒冕徒。操捨兩悲慄。

數朝詞簪笏。兩脚得暫赤。歸來不入府。却走湖上宅。

寵辱吾久忘。寧畏官長詰。飄然便欲去。誰在子思側。

君能從我遊。出郭及未黑。

宿望湖樓再和

新月如佳人。出海初弄色。娟娟到湖上。瀲瀲搖空碧。

夜涼人未寢。山靜聞響屐。騷人故多感。悲秋更憀慄。

君胡不相就。朱墨粉黝赤。我行得所嗜。十日忘家宅。

但恨無友生。詩病莫訶詰。君來試吟味。定作鶴頭側。

改罷心愈疑。滿紙蛟虵黑。

夜泛西湖五絕

新月生魄迹未安。纔破五六漸盤桓。

今夜吐艷如半璧。游人得向三更看。

三更向闌月漸垂。欲落未落景特奇。

明朝人事誰料得。看到蒼龍西沒時。

蒼龍已沒牛斗橫。東方芒角昇長庚。

漁人收筒及未曉。船過惟有菰蒲聲。`湖上禁魚皆盜釣者也。`

菰蒲無邊水茫茫。荷花夜開風露香。

漸見燈明出遠寺。更待月黑看湖光。

湖光非鬼亦非仙。風恬浪靜光滿川。

須臾兩兩入寺去。就視不見空茫然。

焦千之求惠山泉詩

兹山定空中。乳水滿其腹。遇隙則發見。臭味實一族。

淺深各有值。方圓隨所蓄。或為雲洶涌。或作綫斷續。

或鳴空洞中。雜佩間琴筑。或流蒼石縫。宛轉龍鸞蹙。

缾罌走四海。真偽半相瀆。貴人高宴罷。醉眼亂紅綠。

赤泥開方印。紫餅截圓玉。傾甌共歎賞。竊語笑僮僕。

豈如泉上僧。盥灑自挹掬。故人憐我病。蒻籠`上`寄新馥。

欠伸北窓下。晝睡美方熟。精品厭凡泉。願子致一斛。

`荅任師中次韻``來詩勸以詩酒自娛`

閑裏有深趣。常憂兒輩知。已成歸蜀計。誰借買山資。

世事久已謝。故人猶見思。平生不飲酒。對子敢論詩。

沈諫議召遊湖，不赴。明日得雙蓮於北山下，作一絕持獻沈，既見和，又別作一首，因用其韻。

湖上棠陰手自栽。問公更得幾回來。

水仙亦恐公歸去。故遣雙蓮一夜開。

詔書行捧縷金牋。樂府應歌相府蓮。

莫忘今年花發處。西湖西畔北山前。

和歐陽少師會老堂次韻

一時冠蓋盡嚴終。舊德年來豈易逢。

聞道堂中延蓋叟。定應牀下拜梁松。

蠹魚自晒閑箱篋。科斗長收古鼎鍾。

我欲弃官重問道。寸筵何以得舂容。

和歐陽少師寄趙少師次韻

朱門有遺啄。千里來燕雀。

公家冷如冰。百呼無一諾。

平生親友半遷逝。公雖不怪旁人愕。

世事如今臘酒醲。交情自古春雲薄。

一公凜凜和非同。疇昔心親豈貌從。

白須相暎松間鶴。清句更`平`酬雪裏鴻。

何日楊雄一廛足。却追范蠡五湖中。

監試呈諸試官

我本山中人。寒苦盜寸廩。文詞雖少作。勉強非天禀。

既得旋廢忘。懶惰今十稔。麻衣如再著。墨水真可飲。

每聞科詔下。白汗如流瀋。此邦東南會。多士敢題品。

芻蕘盡蘭蓀。香不數葵荏。貧家見珠貝。眩晃自難審。

緬懷嘉祐初。文格變已甚。千金碎金璧。百納收寸錦。

調和椒桂礹。咀嚼沙礫磣。廣眉成半額。學步歸踔踸。

維時老宗伯。氣壓羣兒凜。蛟龍不世出。魚鮪初驚淰。

至音久乃信。知味猶食椹。至今天下士。微管幾左衽。

謂當千載後。石室祠高朕。爾來又一變。此學初誰諗。

權衡破舊法。芻豢笑凡飪。高言追衞樂。篆刻鄙曹沈。

先生周孔出。弟子淵騫寢。却顧老鈍軀。頑朴謝鑴鋟。

諸君况才傑。容我懶且噤。聊欲廢書眠。秋濤春午枕。

望海樓晚景五絕

海上濤頭一線來。樓前指顧雪成堆。

從今潮上君須上。更看銀山二十回。

橫風吹雨入樓斜。壯觀應須好句誇。

雨過潮平江海碧。電光時掣紫金虵。

青山斷處塔層層。隔岸人家喚欲譍。

江上秋風晚來急。為傅鍾鼓到西興。

樓下誰家燒夜香。玉笙哀怨弄初涼。

臨風有客吟秋扇。拜月無人見晚粧。

沙河燈火照山紅。歌鼓喧喧語笑中。

為問少年心在否。角巾攲倒鬢如蓬。

試院煎茶

蟹眼已過魚眼生。颼颼欲作松風鳴。

蒙茸出磨細珠落。眩轉遶甌飛雪輕。

銀瓶瀉湯誇第二。未識古人煎水意。`古語云煎水不煎茶。`

君不見昔時李生好客手自煎。貴從活火發新泉。

又不見今時潞公煎茶學西蜀。定州花瓷琢紅玉。

我今貧病長苦飢。分無玉盌捧娥眉。

且學公家作茗飲。搏爐石銚行相隨。

不用撐腸拄腹文字五千卷。但願一甌常及睡足自高時。

孫莘老求墨妙亭詩

蘭亭璽紙入昭陵。世間遺迹猶龍騰。

顏公變法出新意。細筋入骨如秋鷹。

徐家父子亦秀絕。字外出力中藏稜。

嶧山傳刻典刑在。千載筆法留陽冰。

杜陵評書貴瘦硬。此論未公吾不憑。

短長肥瘠各有態。玉環飛燕誰敢憎。

吴興太守真好古。購買斷缺揮縑繒。

龜跌入坐螭隱壁。空齋晝靜聞登登。

奇蹤散出走吴越。勝事傳說誇友朋。

書來乞詩要自寫。為把栗尾書谿藤。

後來視今猶視昔。過眼百世如風燈。

他年劉郎憶賀監。還道同時須伏膺。

李公擇求黃鶴樓詩，因記舊所聞於馮當世者。

黃鶴樓前月滿川。抱關老卒飢不眠。

夜聞三人笑語言。羽衣著屐響空山。

非鬼非人意其仙。石扉三扣聲清圓。

洞中鏗鈜落門關。縹緲入石如飛煙。

雞鳴月落風馭還。迎拜稽首願執鞭。

汝非其人骨腥膻。黃金乞得重莫肩。

持歸包裹弊席氊。夜穿茅屋光射天。

里閭來觀已變遷。似石非石鉛非鉛。

或取而有衆忿喧。訟歸有司今幾年。

無功暴得喜欲顛。神人戲汝真可憐。

願君為考然不然。此語可信馮公傳。

八月十日夜看月，有懷子由并崔度賢良。

宛丘先生自不飽。更笑老崔窮百巧。

一更相過三更歸。古柏陰中看參昴。

去年舉君苜蓿盤。夜傾閩酒赤如丹。

今年還看去年月。露冷遙知范叔寒。

典衣自種一項豆。那知積雨生科斗。

歸來四壁草蟲鳴。不如王江長飲酒。`王江陳州道人。`

催試官考較戲作

八月十五夜。月色隨處好。

不擇茆簷與市樓。況我官居似蓬島。

鳳咮堂前野橘香。劔潭橋畔秋荷老。

八月十八潮。壯觀天下無。

鯤鵬水擊三千里。組練長驅十萬夫。

紅旗青葢互明滅。黑沙白浪相吞屠。

人生會合古難必。此景此行那兩得。

願君聞此添䗶燭。門外白袍如立鵠。

八月十七復登望海樓，自和前篇。是日牓出，余與試官兩人復留五首。

樓上煙雲怪不來。樓前飛紙落成堆。

非關文字須重看。却被江山未放迴。

眼昬燭暗細行斜。考閱精強外已誇。

明日失杯君莫怪。早知安足不成虵。

亂山遮曉擁千層。睡美初涼撼不譍。

昨夜酒行君履歎。定知歸夢到吴興。

天台桂子為誰香。倦聽空堦夜點涼。

賴有明朝看潮在。萬人空巷鬬新粧。

秋花不見眼花紅。身在孤舟兀兀中。

細雨作寒知有意。未教金菊出蒿蓬。

* * *

