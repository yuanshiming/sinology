

## 蘇東坡全集

##### 東坡前集
　　　`卷八`

* * *

### 詩七十二首

和晁同年九日見寄

仰看鸞鵠刺天飛，富貴功名老不思。

病馬已無千里志，騷人長負一秋悲。

古來重九皆如此，別後西湖付與誰。

遣子窮愁天有意，吳中山水要清詩。

送喬施州

恨無負郭田二頃，空有載行書五車。

江上青山橫絕壁，雲間細路躡飛蛇。

雞號黑暗通蠻貨，`胡人謂犀為黑暗。`蜂鬧黃連采蜜花。

共怪河南門下客，不應萬里向長沙。

`喬受知於吳丞相，而施州風土大類長沙。`

雪夜獨宿柏仙庵

晚雨纖纖變玉霙，小庵高臥有餘清。

夢驚忽有穿窗片，夜靜惟聞瀉竹聲。

稍壓冬溫聊得健，未濡秋旱若為耕。

天公用意真難會，又作春風爛漫晴。

和孔郎中荊林馬上見寄

秋禾不滿眼，宿麥種亦稀。永愧此邦人，芒刺在膚肌。

平生五千卷，一字不救饑。方將怨無襦，忽復歌緇衣。

堂堂孔北海，直氣凜羣兒。朱輪未及郊，清風已先馳。

何以累君子，十萬貧與羸。滔滔滿四方，我行竟安之。

何時劍關路，春山聞子規。

留別雩泉

舉酒屬雩泉，白髮日夜新。何時泉中天，復照泉上人。

二年飲泉水，魚鳥亦相親。還將弄泉手，遮日向西秦。

留別釋迦院牡丹呈趙倅

春風小院却來時，壁間惟見使君詩。

應問使君何處去，憑花說與春風知。

年年歲歲何窮已，花似今年人老矣。

去年崔護若重來，前度劉郎在千里。

董儲郎中嘗知眉州與先人游過安丘訪其故居見其子希甫留詩屋壁

白髮郎潛舊使君，至今人道最能文。

隻雞敢忘橋公語，下馬來尋董相墳。

冬月負薪雖得免，鄰人吹笛不堪聞。

死生契闊君休問，灑淚西南向白雲。

劉貢父見余歌詞數首以詩見戲聊次其韻

十載漂然未可期，那堪重作看花詩。

門前惡語誰傳去，醉後狂歌自不知。

刺舌君今猶未戒，灸眉我亦更何詞。

相從痛飲無餘事，正是春容最好時。

除夜大雪留濰州元日早晴遂行中塗雪復作

除夜雪相留，元日晴相送。東風吹宿酒，瘦馬兀殘夢。

葱曨曉光開，放轉餘花弄。下馬成野酌，佳哉誰與共。

須臾晚雲合，亂灑無缺空。鵝毛垂馬駿，自怪騎白鳳。

三年東方旱，逃戶連欹棟。老農釋耒歎，淚入飢腸痛。

春雪雖云晚，春麥猶可種。敢怨行役勞，助爾歌飯罋。

大雪青州道上有懷東武園亭寄交孔周翰

超然臺上雪，城郭山川兩奇絕。

海風吹碎碧琉璃，時見三山白銀闕。

蓋公堂前雪，綠窗朱戶相明滅。

堂中美人雪爭妍，粲然一笑玉齒頰。

就中山堂雪更奇，青松怪石亂瓊絲。

惟有使君遊不歸，五更上馬愁斂眉。

君不是淮西李侍中，夜入蔡州縛取吳元濟。

又不是襄陽孟浩然，長安道上騎驢吟雪詩。

何當閉門飲美酒，無人毀譽河東守。

至濟南李公擇以詩相迎次其韻二首

弊裘羸馬古河濱，野闊天低糝玉塵。

自笑飡氈典屬國，來看換酒謫仙人。

宦遊到處身如寄，農事何時手自親。

剩作新詩與君和，莫因風雨廢鳴晨。

夜擁笙歌霅水濱，回頭樂事總成塵。

今年送汝作太守，到處逢君是主人。

聚散細思都是夢，身名漸覺兩非親。

相從繼燭何須問，蝙蝠飛時日正晨。

和孔君亮郎中見贈

偶對先生盡一樽，醉看萬物汹崩奔。

優遊共我聊卒歲，骯髒如君合倚門。

只恐掉頭難久住，應須傾蓋便深論。

固知嚴勝風流在，又見長身十世孫。

`戣，字君嚴；戡，字君勝。退之志其墓云：孔子世三十八，吾見其孫白而長身。今君亮四十八世矣。`

送范景仁遊洛中

小人真闇事，閑退豈公難。道大吾何病，言深聽者寒。

憂時雖早白，住世有還丹。得酒相逢樂，無心所遇安。

去年行萬里，蜀路走千盤。投老身彌健，登山意未闌。

西遊為櫻筍，東道盡鵷鸞。杖履攜兒去，園亭借客看。

折花斑竹寺，弄水石樓灘。鬻馬衰憐白，驚雷怯笑韓。

蘚書標洞府，`歐陽永叔嘗游嵩山，日暮，於絕壁上見苔蘚成文，云雲神清之洞。明日復尋，不見。`松蓋偃天壇。試與劉夫子，重尋靖長官。`劉几云：曾見人嵩山幽絕處，眼光如貓，意其為靖長官也。`

次韻景仁留別

公老我亦衰，相見恨不數。臨行一盃酒，此意重山岳。

歌詞白紵清，琴弄黃鍾濁。詩新眇難和，飲少僅可學。

欲參兵部選，有力誰如犖。且作東諸侯，山城雄鼓角。

南游許過我，不憚千里邈。會當聞公來，倒屣髮一握。

書韓幹牧馬圖

南山之下，汧渭之間，想見開元天寶年。

八坊分屯隘秦川，四十萬疋如雲煙。

騅駓駰駱驪騮騵，白魚赤兔騂皇![ㄏㄢˊ](../../imgs/4ba7.gif)。

龍顱鳳頸獰且妍，奇姿逸德隱駑頑。

碧眼胡兒手足鮮，歲時翦刷供帝閑。

柘袍臨池侍三千，紅妝照日光流淵。

樓下玉螭吐清寒，往來蹙踏生飛湍。

衆工舐筆和朱鉛，先生曹霸弟子韓。

廄馬多肉尻脽圓，肉中畫骨誇尤難，金羈玉勒繡羅鞍。

鞭箠刻烙傷天全，不如此圖近自然。

平沙細草芒芊綿，驚鴻脫兔爭後先。

王良挾策飛上天，何必俯首服短轅。

送魯元翰少卿知衛州

冗士無處著，寄身范公園。桃花忽成陰，薺麥秀已繁。

閉門春晝永，惟有黃蜂喧。誰人肯攜酒，共醉榆柳村。

髯卿獨何者，一月三到門。我不往拜之，髯來意彌敦。

堂堂元老後，亹亹仁人言。憶在錢塘歲，情好均弟昆。

時於冰雪中，笑語作春溫。欲飲徑相覓，夜開叢竹軒。

搜尋到篋笥，鮓醢無復存。每愧煙火中，玉腕親炮燔。

別來今幾何，相對如夢魂。告我當北渡，新詩侑清樽。

坡陁太行麓，洶涌黃河翻。仕宦非不遇，王畿西北垣。

斯民如魚耳，見網則驚奔。皎皎千丈清，不如尺水渾。

刑政雖首務，念當養其源。一聞襦袴音，盜賊安足論。

次韻子由送蔣夔赴代州學官

功利爭先變法初，典型獨守老成餘。

窮人未信詩能爾，倚市懸知繡不如。

代北諸生漸狂簡，牀頭雜說為爬梳。

歸來問雁吾何敢，疾世王符解著書。

和李邦直沂山祈雨有應

高田生黃埃，下田生蒼耳。

蒼耳亦已無，更問麥有幾。

蛟龍睡足亦解慚，二麥枯時雨如洗。

不知雨從何處來，但聞呂梁百步聲如雷。

試上城南望城北，際天菽粟青成堆。

飢火燒腸作牛吼，不知待得秋成否？

半年不雨坐龍慵，共怨天公不怨龍。

今朝一雨聊自贖，龍神社鬼各言功。

無功日盜太倉穀，嗟我與龍同此責。

勸農使者不汝容，因君作詩先自劾。

宿州次韻劉涇

我欲歸休瑟漸希，舞雩何日著春衣。

多情白髮三千丈，無用蒼皮四十圍。

晚覺文章真小技，早知富貴有危機。

為君垂涕君知否，千古華亭鶴自飛。

`涇之兄汴亦有文，死矣。`

和孔密州五絕

　　見邸家園留題

大旆傳聞載酒過，小詩未忍著塼磨。

陽關三疊君須秘，除却膠西不解歌。

`來詩有渭城之句。`

　　`春步西園見寄`

歲歲開園成故事，年年行樂不辜春。

今年太守尤難繼，慈愛聰明惠利人。

　　`東欄梨花`

梨花淡白柳深青，柳絮飛時花滿城。

惆悵東欄二株雪，人生看得幾清明。

　　`和流杯石上草書小詩`

蜂腰鵠膝嘲希逸，春蚓秋蛇病子雲。

醉裏自書醒自笑，如今二絕更逢君。

`　　堂後白牡丹`

城西千葉豈不好，笑舞春風醉臉丹。

何似後堂冰玉潔，遊蜂非意不相干。

`孔頗有聲伎，而客無見者。`

`和趙郎中見戲`

`趙以徐妓不如東武，詩中見戲云，只有當時燕子樓`

燕子人亡三百秋，卷簾那復似揚州。

西行未必能勝此，空唱崔徽上白樓。

我擊藤牀君唱歌，明年六十奈君何。

醉顛只要裝風景，莫向人前自洗磨。

`趙每醉歌畢，輒曰明年六十矣。`

和子由與顏長道同游百步洪相地築亭種柳

平明坐衙不暖席，歸來閉閣閑終日。

臥聞客至倒屣迎，兩眼蒙籠餘睡色。

城東泗水步可到，路轉河洪翻雪白。

安得青絲絡駿馬，蹙踏飛波柳陰下。

奮身三丈兩蹄間，振鬣長鳴聲自乾。

少年狂興久已謝，但憶嘉陵繞劍關。

劍關大道車方軌，君自不去歸何難。

山中故人應大笑，築室種柳何時還。

次韻李邦直感舊

騶騎傳呼出跨坊，簿書填委入充堂。

誰教案部如何武，只許清樽對孟光。

婉娩有時來入夢，溫柔何日聽還鄉。

酸寒病守尤堪笑，千步空餘僕射場。

與梁先舒煥泛舟得臨釀字二首

彭城古戰國，孤客倦登臨。汴泗交流處，清潭百丈深。

故人輕千里，足蠒來相尋。何以娛嘉客，潭水洗君心。

老守厭簿書，先生罷函丈。風流魏晉間，談笑羲皇上。

河洪忽已過，水色綠可釀。君毋輕此樂，此樂清且放。

次韻荅邦直子由四首

簿書顛倒夢魂間，知我踈慵肯見原。

閑作閉門僧舍冷，病聞吹枕海濤喧。

忘懷杯酒逢人共，引睡文書信手翻。

欲吐狂言喙三尺，怕君瞋我却須吞。`邦直屢以此見戒。`

城南短李好交遊，箕踞狂歌總自由。

尊主庇民君有道，樂天知命我無憂。

醉呼妙舞留連夜，閑作清詩斷送秋。

瀟灑使君殊不俗，罇前容我攬須不。

老弟東來殊寂寞，故人留飲慰酸寒。

草荒城角開新徑，雨入河洪失舊灘。

車馬追陪跡未掃，唱酬往復字應漫。

此詩更欲憑君改，待與江南子布看。

君雖為我此遲留，別後淒涼我已憂。

不見便同千里遠，退歸終作十年遊。

恨無楊子一區宅，懶臥元龍百尺樓。

聞道鵷鴻滿臺閣，網羅應不到沙鷗。

司馬君實獨樂園

青山在屋上，流水在屋下。中有五畝園，花竹秀而野。

花香襲杖屨，竹色侵盞斝。樽酒樂餘春，棋局消長夏。

洛陽古多士，風俗猶爾雅。先生臥不出，冠蓋傾洛社。

雖云與衆樂，中有獨樂者。才全德不形，所貴知我寡。

先生獨何事，四海望陶冶。兒童誦君實，走卒知司馬。

持此欲安歸，造物不我捨。名聲逐吾輩，此病天所赭。

撫掌笑先生，年來效瘖啞。

送顏復兼寄王鞏

彭城官居冷如水，誰從我遊顏氏子。

我衰且病君亦窮，衰窮相守正其理。

胡為一朝捨我去，輕衫觸熱行千里。

問君無乃求之歟，荅我不然聊爾耳。

京師萬事日日新，故人如故今有幾。

君知牛行相君宅，扣門但覓王居士。

清詩草聖俱入妙，別後寄我書連紙。

苦恨相思不相見，約我重陽嗅霜蕊。

君歸可喚與俱來，未應指目妨進擬。

太一老仙閑不出，`張安道為太一宮使。`踵門問道今時矣。

因行過我路幾何，願君推挽加鞭箠。

吾儕一醉豈易得，買羊釀酒從今始。

蠍虎

黃雞啄蠍如啄黍，窗間守宮稱蠍虎。

闇中繳尾伺飛蟲，巧捷功夫在腰膂。

跂跂脈脈善緣壁，陋質從來誰比數。

今年歲旱號蜥蜴，狂走兒童鬧歌舞。

能銜渠水作冰雹，便向蛟龍覓雲雨。

守宮努力搏蒼蠅，明年歲旱當求汝。

`轍幼從子瞻兄讀書，未嘗一日相舍。既壯，將遊宦四方，讀韋蘇州詩，有云「那知風雨夜，復此對牀眠」，惻然感之，乃相約早退為閑居之樂。故子瞻始為鳳翔幕官，留詩與轍曰：「夜雨何時聽蕭瑟。」其後子瞻通守餘杭，復移守膠西，而轍滯留於淮陽、濟南，不見者七年。熙寧十年二月，始復會於澶濮之間，相從彭城，留百餘日。時宿於逍遙堂，追感前約，作二小詩。`

`逍遙堂後千尋木，長送中宵風雨聲。誤喜對牀尋舊約，不知漂泊在彭城。

