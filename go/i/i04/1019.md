

## 蘇東坡全集

##### 東坡前集
　　　`卷十九`

* * *

## 詩三首

`息壤詩``并敘`

淮南子曰：鯀堙洪水，盜帝之息壤，帝使祝融殺之於羽淵。今荊州南門外，有狀若屋宇陷入地中，而猶見其脊者。旁有石記，云不可犯。畚鍤所及，輒復如故。又頗以致雷雨，歲大旱，屢發有應。予感之，乃為作詩。其詞曰：

帝息此壤，以藩幽臺。有神司之，隨取而培。

帝敕下民，無敢或開。惟帝不言，以雷以雨。

惟民知之，幸帝之恕。帝茫不知，誰敢以告。

帝怒不常，下土是震。使民前知，是役于民。

無是墳者，誰取誰予。惟其的之，是以射之。

`新渠詩``并敘`

庚子正月，予過唐州。太守趙侯始復三陂，疏召渠，招懷遠人散耕於唐。予方為旅人，不得親執壺漿簞食，以與侯勸逆四方之來者，獨為新渠詩五章，以告於道路，致侯之意。其詞曰：

新渠之水，其來舒舒。溢流于野，至于通衢。

渠成如神，民始不知。問誰為之，邦君趙侯。

新渠之田，在渠左右。渠來奕奕，如赴如湊。

如雲斯積，如屋斯溜。嗟唐之人，始識秔稌。

新渠之民，自淮及潭。挈其婦姑，或走而顛。

王命趙侯，宥我新民。無與王事，以訖七年。

侯謂新民，爾既來止。其歸爾邑，告爾鄰里。

良田千萬，爾擇爾取。爾耕爾食，遂為爾有。

築室于唐，孔碩且堅。生為唐民，飽粥與饘。

死葬于唐，祭有雉豚。天子有命，我惟爾安。

`顏樂亭詩``并敘`

`顏子之故居所謂陋巷者，有井存焉，而不在顏氏久矣。膠西太守孔君宗翰始得其地，浚治其井，作亭於其上，命之曰顏樂。昔夫子以簞食瓢飲賢顏子，而韓子乃以為哲人之細事，何哉？蘇子曰：古之觀人也，必於其小焉觀之，其大者容有偽焉。人能碎千金之璧，不能無失聲於破釜；能搏猛虎，不能無變色於蠭蠆。孰知簞食瓢飲之為哲人之大事乎？乃作顏樂亭詩以遺孔君，正韓子之說，且以自警云。`

天生烝民，為之鼻口。美者可嚼，芬者可嗅。

美必有惡，芬必有臭。我無天遊，六鑿交鬬。

鶩而不反，跬步商受。偉哉先師，安此微陋。

孟賁股慄，虎豹却走。眇然其身，中亦何有。

我求至樂，千載無偶。執瓢從之，忽焉在後。

## 詞十三首

`太白詞五首``并敘`

岐下頻年大旱，禱於太白山輒應，故作迎送神詞，一篇五章。

雷闐闐，山晝晦。風振野，神將駕。

載雲罕，從玉虯。旱既甚，蹶往救，道阻脩兮。

旌旗翻，疑有無。日慘變，神在塗。

飛赤篆，訴閶闔。走陰符，行羽檄，萬靈集兮。

風為幄，雲為蓋。滿堂爛，神既至。

紛醉飽，錫以雨。百川溢，施溝渠，歌且舞兮。

騎裔裔，車班班。鼓簫悲，神欲還。

轟振凱，隱林谷。執妖厲，歸獻馘，千里肅兮。

神之來，悵何晚。山重複，路幽遠。

神之去，飄莫追。德未報，民之思，永萬祀兮。

`上清辭``以宮名名篇`

君胡為兮山之幽，顧宮殿兮久淹留。又曷為一朝去此而不顧兮，悲此空山之人也。來不可得而知兮，去固不可得而訊也。君之來兮天門空，從千騎兮駕飛龍。隸辰星兮役太歲，儼晝降兮雷隆隆。朝發軫兮帝庭，夕弭節兮山宮。懭有妖兮虐下土，精為星兮氣為虹。愛流血之滂沛兮，又嗜瘧癘與螟蟲。嘯盲風而涕淫雨兮，時又吐旱火之爞融。銜帝命以下討兮，建千仞之脩鋒。乘飛霆而追逸景兮，歙砉掃滅而無蹤。忽崩播其來會兮，走海嶽之神公，龍車獸鬼不知其數兮，旗纛晻靄而冥濛。漸俯傴以旅進兮，鏘劍佩之相礱。司殺生之必信兮，知上帝之不汝容。既約束以反職兮，退戰栗而愈恭。澤充塞於四海兮，獨澹然其無功。君之去兮天門開，款閶闔兮朝玉臺。羣仙迎兮塞雲漢，儼前導兮紛後陪。歷玉階兮帝迎勞，君良苦兮馬豗頹。閔人世兮迫隘，陳下土兮帝所哀。返瓊宮之嵯峨兮，役萬靈之喧豗。默清靜以無為兮，時節狩於斗魁。詣通明而獻黜陟兮，軼蕩蕩其無回。忽表裏之煥霍兮，光下燭於九陔。時遊目以下覽兮，五嶽為豆，四溟為盃。俯故宮之千柱兮，若毫端之集埃。來非以為樂兮，去非以為悲。謂神君之既返兮，曾顏咫尺之不違。陞秘殿以內悸兮，魂凜凜而上馳。忽寤寐以有得兮，敢沐浴而獻辭。是耶非耶，臣不可得而知也。

`歸來引``送王子立歸筠州`

歸去來兮，世不汝求胡不歸。洶北望之橫流兮，渺西顧之塵霏。紛野馬之決驟兮，幸余首之未鞿。出彭城而南騖兮，眷丘壟而增欷。亂清淮而俯鑒兮，驚昔容之是非。念東坡之遺老兮，輕千里而款余扉。共雪堂之清夜兮，攬明月之餘輝。曾雞黍之未熟兮，嘆空室之蛜蝛。我挽袖而莫留兮，僕夫在門歌式微。歸去來兮，路渺渺其何極。將稅駕於何許兮，北江之南，南江之北。於此有人兮，儼峨峨其豐碩。孰居約而爾肥兮，非糠覈其何食。久抱一而不試兮，愈溫溫而自克。吾居世之荒浪兮，視昏昏而聽默默。非之子莫振吾過兮，久不見恐自賊。吾欲往而道無由兮，子何畏而不即。將以彼為玉人兮，以子為之璞也。

`黃泥坂詞`

出臨臯而東騖兮，並叢詞而北轉。走雪堂之陂陀兮，歷黃泥之長坂。大江洶以左繚兮，渺雲濤之舒卷。草木層累而右附兮，蔚柯丘之葱蒨。余旦往而夕還兮，步徙倚而盤桓。雖信美不可居兮，茍娛余於一盼。余幼好此奇服兮，襲前人之詭幻。老更變而自哂兮，悟驚俗之來患。釋寶璐而被繒絮兮，雜市人而無辨。路悠悠其莫往來兮，守一席而窮年。時遊步而遠覽兮，路窮盡而旋反。朝嬉黃泥之白雲兮，暮宿雪堂之青煙。喜魚鳥之莫余驚兮，幸樵蘇之我嫚。初被酒以行歌兮，忽放杖而醉偃。草為茵而塊為枕兮，穆華堂之清晏。紛墜露之濕衣兮，升素月之團團。感父老之呼覺兮，恐牛羊之予踐。於是蹶然而起，起而歌曰：月明兮星稀，迎余往兮餞余歸。歲既晏兮草木腓，歸來歸來兮，黃泥不可以久嬉。

`清溪詞`

大江南兮九華西，泛秋浦兮亂清溪。水渺渺兮山無蹊，路重複兮居者迷。爛青紅兮粲高低，松十里兮稻千畦。山無人兮雲朝躋，藹濛濛兮渰淒淒。嘯林谷兮號水泥，走鼪鼯下鳧鷖。忽孤壘兮隱重堤，杳冥茫兮聞犬雞。鬱萬瓦兮鳥翼齊，浮軒楹兮飛栱枅。雁南歸兮寒蜩嘶，弄秋水兮挹玻璃。朝市合兮雜耄齯，挾簞瓢兮佩鋤犂。鳥獸散兮相扶攜，隱驚雷兮鶩長霓。望翠微兮古招提，桂木杪兮翔雲梯。若有人兮悵幽棲，石為門兮雲為閨。塊虛堂兮法喜妻，呼猿狙兮子鹿麛。我欲往兮奉杖藜，獨長嘯兮謝阮嵇。

`李仲蒙哀詞`

河南李君仲蒙，以司封郎直史館為記室岐王府，熙寧二年七月丙戌，終於京師。家貧，喪不時舉。其僚相與賻之，既斂而歸。十月丙申，葬於緱氏柏岯山西。其孤籲使來告軾曰。嗚呼！吾先君友人也。哭之，其可無辭？昔吾先君始仕于太常，君以博士，朝夕往來相好。先君於人少所與，獨稱君為長者。君為人敦朴愷悌，學博而通，長於毛氏詩、司馬氏史。善與人交，雖見犯不報。嘗有與君為姻者，無故決去，聞者為之不平，君恬不以為意。先君以是稱其難。始舉進士甲科，為亳、潤、邠三郡職官，後為應天府錄曹。勤力趨事，長吏有不喜者，欲以事困之而不能。既為博士，議禮，據正不屈。晚入岐府，以經術輔導，篤實不阿，其言多驗於後。君諱育，其先河內人。自高祖徙於緱氏。沒時年五十。

辭曰：

中心樂易，氣淑均兮。內外純一，言可信兮。

無怨無惡，善友人兮。學詩達禮，敏而文兮。

翱翔王藩，仕弗振兮。宜壽黃耈，隕中身兮。

兩不一獲，歸怨神兮。我懷先君，涕酸辛兮。

顧嗟衆人，誕失真兮。矯矯犖犖，自貴珍兮。

欺世幻俗，內弗安兮。久而不堪，厭則遁兮。

惑者不解，明者哂兮。嗟卒不悟，惟彼賢兮。

渾朴簡易，棄弗申兮。往者不還，我思君兮。

`錢君倚哀詞`

大江之南兮，震澤之北。吾行四方而無歸兮，逝將此焉止息。豈其土之不足食兮，將其人之難偶。非有食無人之為病兮，吾何適而不可。獨裴回而不去兮，眷此邦之多君子。有美一人兮，暸然而清，頎然而瘦。亮直多聞兮，古之益友。帶規矩而蹈繩墨兮，佩芝蘭而服明月。載而之世之人兮，世捍堅而不荅。雖不荅其何喪兮，超方揚而自得。吾將觀子之進退以自卜兮，相行止以效清濁。子奄忽而不返兮，世混混吾焉則？升空堂而挹遺像兮，弔凝塵于几席。茍律我者之信亡兮，吾居此其何益。行徬徨而無徒兮，悼捨此而奚嚮？豈存者之舉無其人兮，遼遼如晨星之相望。吾比年而三哭兮，堂堂皆國之英。茍處世之恃交兮，幾如是而吾不亡。臨大江而長嘆兮，吾不濟其有命。

`傷春詞``并敘`

去歲十二月，虞部郎呂君文甫喪其妻安氏，二月以書遺余曰：「安氏甚美，而有賢行。念之不忘，思有以為不朽之託者，願求一言以弔之。」余悲其意，乃為作傷春詞云。

佳人與歲皆逝兮，歲既復而不返。付新春于居者兮，獨安適而愈遠。書昏昏其如醉兮，夜耿耿而不眠。居兀兀不自覺兮，紛過前之物變。雪霜盡而鳥鳴兮，陂塘泫其流暖。步荒園而訪遺跡兮，蓊百草之生滿。風泛泛而微度兮，日遲遲而愈妍。眇飛絮之無窮兮，爛夭桃之欲然。燕嘵嘵而稚嬌兮，鳩穀穀其老怨。蝶羣飛而相值兮，蜂抱蕊而更讙。善萬物之得時兮，痛伊人之罹此冤。衆族出而侶游兮，獨向壁而永歎。淚熒熒而棲睫兮，花搖目而增眩。晝出門而不敢歸兮，畏空室之漫漫。忽入門而欲語兮，嗟猶意其今存。役魂魄於宵夢兮，追髣髴而無緣。訪臨邛之道士兮，從稠桑之老人。縱可得而復見兮，恐荒忽而非真。求余文以寫哀兮，余亦愴恨而不能言。夫既其身之不顧兮，尚安用於斯文。

`蘇世美哀詞`

有美一人，長而髯兮。廞欹歷落，進趨檐兮。

達於從政，敏而廉兮。如求與由，藝果兼兮。

魁然丈夫，色悍嚴兮。奮須抵几，走羣纖兮。

聞名見像，已癘痁兮。敬事友生，小心謙兮。

誨養貧弱，語和甜兮。剛柔適中，畏愛僉兮。

孤直無依，衆枉嫌兮。何辜於神，壽復殲兮。

死無甔石，突不黔兮。孰為故人，孰視怗兮。

我竄于黃，歲將淹兮。于後八年，夢復覘兮。

曰吾子鈞，甘齏鹽兮。冬月負薪，衣不縑兮。

覺而長吁，涕流沾兮。永言告鈞，守窮潛兮。

苦心危腸，自磨磏兮。天不吾欺，有速淹兮。

豈若人子，老閭閻兮。生歡死忘，我言砭兮。

## 賦七首

灩澦堆賦并敘

世以瞿唐峽口灩澦堆為天下之至險，凡覆舟者，皆歸咎於此石。以余觀之，蓋有功於斯人者。夫蜀江會百水而至於夔，瀰漫浩汗，橫放於大野，而峽之大小，曾不及其十一。苟先無以齟齬於其間，則江之遠來，奔騰迅快，盡銳於瞿唐之口，則其嶮悍可畏，當不啻於今耳。因為之賦，以待好事者，試觀而思之。

天下之至信者，唯水而已。江河之大，與海之深，而可以意揣。唯其不自為形，而因物以賦形，是故千變萬化，而有必然之理。掀騰勃怒，萬夫不敢前兮，宛然聽命，惟聖人之所使。予泊舟乎瞿唐之口，而觀乎灩澦之崔嵬，然後知其所以開峽而不去者，固有以也。

蜀江遠來兮，浩漫漫之平沙。行千里而未嘗齟齬兮，其意驕逞而不可摧。忽峽口之逼窄兮，納萬頃於一盃。方其未知有峽也，而戰乎灩澦之下，喧豗震掉，盡力以與石鬬，勃乎若萬騎之西來。忽孤城之當道，鉤援臨衝，畢至於其下兮，城堅而不可取。矢盡劍折兮，迤邐循城而東去。於是滔滔汩汩，相與入峽，安行而不敢怒。嗟夫，物固有以安而生變兮，亦有以用危而求安。得吾說而推之兮，亦足以知物理之固然。

屈原廟賦

浮扁舟以適楚兮，過屈原之遺宮。覽江上之重山兮，曰惟子之故鄉。伊昔放逐兮，渡江濤而南遷。去家千里兮，生無所歸，而死無以為墳。悲夫！人固有一死兮，處死之為難。徘徊江上，欲去而未決兮，俯千仞之驚湍。賦懷沙以自傷兮，嗟子獨何以為心。忽終章之慘烈兮，逝將去此而沉吟。吾豈不能高舉而遠遊兮，又豈不能退默而深居？獨嗷嗷其怨慕兮，恐君臣之愈疏。生既不能力爭而強諫兮，死猶冀其感發而改行。苟宗國之顛覆兮，吾亦獨何愛於久生。託江神以告冤兮，馮夷教之以上訴。歷九關而見帝兮，帝亦悲傷而不能救。懷瑾佩蘭而無所歸兮，獨惸惸乎中浦。峽山高兮崔嵬，故居癈兮行人哀。子孫散兮安在，況復見兮高臺。自子之逝今千載兮，世愈狹而難存。賢者畏譏而改度兮，隨俗變化，斲方以為圓。黽勉於亂世而不能去兮，又或為之臣佐。變丹青於玉瑩兮，彼乃謂子為非智。惟高節之不可以企及兮，宜夫人之不吾與。違國去俗，死而不顧兮，豈不足以免於後世。嗚呼！君子之道，豈必全兮。全身遠害，亦或然兮。嗟子區區，獨為其難兮。雖不適中，要以為賢兮。夫我何悲，子所安兮。

昆陽城賦

淡平野之靄靄，忽孤城之如塊。風吹沙以蒼莽，悵樓櫓之安在。橫門豁以四達，故道宛其未改。彼野人之何知，方傴僂而畦菜。嗟夫昆陽之戰，屠百萬於斯須，曠千古而一快。想尋邑之來陣，兀若驅雲而擁海。猛士扶輪以蒙茸，虎豹雜沓而橫潰。罄天下於一戰，謂此舉之不再。方其乞降而未獲，固已變色而驚悔。忽千騎之獨出，犯初鋒於未艾。始憑軾而大笑，旋棄鼓而投械。紛紛籍籍死於溝壑者，不知其何人，或金章而玉佩。彼狂童之僭竊，蓋已旋踵而將敗。豈豪傑之能得，盡市井之無賴。貢符獻瑞，一朝而成羣兮，紛就死之何怪。獨悲傷於嚴生，懷長才而自浼。豈不知其必喪，獨徘徊其安待。過故城而一弔，增志士之永慨。

後杞菊賦并敘

天隨生自言常食杞菊。及夏五月，枝葉老硬，氣味苦澀，猶食不已。因作賦以自廣。始余嘗疑之，以為士不遇窮約可也，至於饑餓，嚼齧草木則過矣。而余仕宦十有九年，家日益貧，衣食之奉，殆不如昔者。及移守膠西，意且一飽，而齋廚索然，不堪其憂。日與通守劉君廷式，循古城廢圃，求杞菊食之，捫腹而笑。然後知天隨之言，可信不繆。作後杞菊賦以自嘲，且解之云。

吁嗟先生，誰使汝坐堂上稱太守？前賓客之造請，後掾屬之趨走。朝衙達午，夕坐過酉。曾杯酒之不設，攬草木以誑口。對案顰蹙，舉箸噎嘔。昔陰將軍設麥飯與葱葉，井丹推去而不齅。怪先生之眷眷，豈故山之無有？先生听然而笑曰：人生一世，如屈伸肘。何者為貧？何者為富？何者為美？何者為陋？或糠覈而瓠肥，或梁肉而墨瘦。何侯方丈，庾郎三九。較豐約於夢寐，卒同歸於一朽。吾方以杞為糧，以菊為糗。春食苗，夏食葉，秋食花實而冬食根，庶幾乎西河南陽之壽。

服胡麻賦并敘

始余嘗服茯苓，久之良有益也。夢道士謂余：「茯苓燥，當雜胡麻食之。」夢中問道士：「何者為胡麻？」道士言脂麻是也。既而讀本草，云：「胡麻，一名狗蝨，一名方莖，黑者為巨勝。其油正可作食。」則胡麻之為脂麻，信矣。又云：「性與茯苓相宜。」於是始異斯夢，方將以其說食之，而子由賦茯苓以示余。乃作服胡麻賦以荅之。世間人聞服脂麻以致神仙，必大笑。求胡麻而不可得，則妄指山苗野草之實以當之，此古所謂「道在邇而求諸遠」者歟？其詞曰：

我夢羽人，頎而長兮。惠而告我，藥之良兮。喬松千尺，老不僵兮。流膏入土，龜蛇藏兮。得而食之，壽莫量兮。於此有草，衆所嘗兮。狀如狗蝨，其莖方兮。夜炊晝曝，久乃藏兮。茯苓為君，此其相兮。我興發書，若合符兮。乃瀹乃蒸，甘且腴兮。補填骨髓，流髮膚兮。是身如雲，我何居兮。長生不死，道之餘兮。神藥如蓬，生爾廬兮。世人不信，空自劬兮。搜抉異物，出怪迂兮。槁死空山，固其所兮。至陽赫赫，發自坤兮。至陰肅肅，躋于乾兮。寂然反照，珠在淵兮。沃之不滅，又不燔兮。長虹流電，光燭天兮。嗟此區區，何與於其間兮。譬之膏油，火之所傳而已耶！

赤壁賦

壬戌之秋，七月既望，蘇子與客泛舟遊於赤壁之下。清風徐來，水波不興。舉酒屬客，誦明月之詩，歌窈窕之章。少焉，月出於東山之上，徘徊於斗牛之間。白露橫江，水光接天。縱一葦之所如，凌萬頃之茫然。浩浩乎如馮虛御風，而不知其所止，飄飄乎如遺世獨立，羽化而登仙。

於是飲酒樂甚，扣舷而歌之。歌曰：「桂棹兮蘭槳，擊空明兮泝流光。渺渺兮予懷，望美人兮天一方。」客有吹洞簫者，倚歌而和之，其聲嗚嗚然，如怨如慕，如泣如訴。餘音嫋嫋，不絕如縷。舞幽壑之潛蛟，泣孤舟之嫠婦。

蘇子愀然，正襟危坐，而問客曰：「何為其然也？」客曰：「月明星稀，烏鵲南飛。此非曹孟德之詩乎？西望夏口，東望武昌。山川相繆，鬱乎蒼蒼。此非孟德之困於周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩。固一世之雄也，而今安在哉？況吾與子漁樵於江渚之上，侶魚鰕而友麋鹿。駕一葉之扁舟，舉匏尊以相屬。寄蜉蝣於天地，渺滄海之一粟。哀吾生之須臾，羨長江之無窮。挾飛仙以遨遊，抱明月而長終。知不可乎驟得，託遺響於悲風。」蘇子曰：「客亦知夫水與月乎？逝者如斯，而未嘗往也。盈虛者如彼，而卒莫消長也。蓋將自其變者而觀之，則天地曾不能以一瞬；自其不變者而觀之，則物與我皆無盡也。而又何羨乎？且夫天地之間，物各有主，苟非吾之所有，雖一毫而莫取。惟江上之清風，與山間之明月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共適。」

客喜而笑，洗盞更酌。肴核既盡，杯盤狼籍。相與枕藉乎舟中，不知東方之既白。

後赤壁賦

是歲十月之望，步自雪堂，將歸於臨臯。二客從予過黃泥之坂。霜露既降，木葉盡脫。人影在地，仰見明月。顧而樂之，行歌相荅。已而歎曰：「有客無酒，有酒無肴，月白風清，如此良夜何？」客曰：「今者薄暮，舉網得魚，巨口細鱗，狀似松江之鱸，顧安所得酒乎？」歸而謀諸婦。婦曰：「我有斗酒，藏之久矣，以待子不時之須。」

於是攜酒與魚，復遊於赤壁之下。江流有聲，斷岸千尺。山高月小，水落石出。曾日月之幾何，而江山不可復識矣。予乃攝衣而上，履巉巖，披蒙茸，踞虎豹，登虬龍，攀栖鶻之危巢，俯馮夷之幽宮。蓋二客不能從焉。劃然長嘯，草木震動，山鳴谷應，風起水涌。予亦悄然而悲，肅然而恐，凜乎其不可留也。反而登舟，放乎中流，聽其所止而休焉。時夜將半，四顧寂寥，適有孤鶴，橫江東來，翅如車輪，玄裳縞衣，戛然長鳴，掠予舟而西也。

須臾客去，予亦就睡，夢一道士，羽衣翩僊，過臨臯之下，揖予而言曰：「赤壁之遊樂乎？」問其姓名，俛而不荅。嗚呼，噫嘻，我知之矣！疇昔之夜，飛鳴而過我者，非子也耶？道士顧笑，予亦驚悟。開戶視之，不見其處。

* * *

