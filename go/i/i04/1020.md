

## 蘇東坡全集

##### 東坡前集
　　　`卷二十`

* * *

## 銘二十首

却鼠刀銘

野人有刀，不愛遺余。長不滿尺，劍鉞之餘。

文如連環，上下相繆。錯之則見，或漫如無。

昔所從得，戒以自隨。畜之無害，暴鼠是除。

有穴于垣，侵堂及室。跳牀撼幕，終夕窣窣。

叱訶不去，啖齧棗栗。掀杯舐缶，去不遺粒。

不擇道路，仰行躡壁。家為兩門，窘則旁出。

輕趫捷猾，忽不可執。吾刀入門，是去無跡。

又有甚者，聚為怪妖。晝出羣鬪，相視睢盱。

舞于端門，與王雜居。貓見不噬，又乳于家。

狃于永氏，謂世皆然。亟磨吾刀，槃水致前。

炊未及熟，肅然無蹤。物豈有是，以為不誠。

試之彌旬，為凜以驚。夫貓鷙禽，晝巡夜伺。

拳腰弭耳，目不及顧。鬚搖于穴，走赴如霧。

碎首屠腸，終不能去。是獨何為？宛然尺刀。

匣而不用，無有爪牙。彼孰為畏，相率以逃。

嗚呼嗟夫！吾茍有之。不言而諭，是亦何勞。

`玉堂硯銘``并敘`

文同與可將赴陵州，孫洙巨源以玉堂大硯贈之。與可屬蘇軾子瞻為之銘，曰：

坡陀彌漫，天闊海淺，巨源之硯。淋漓蕩潏，神沒鬼出，與可之筆。燼南山之松，為煤無餘。涸陵陽之水，維以濡之。

`陵陽在高山上，至難得水，故以戲之。`

鼎硯銘

鼎無耳，槃有趾。鑑幽無見几不倚。暘蟲隕羿喪厥喙，羽淵之化帝祝尾。不周僨裂東南圮，黝然而深維水委。誰乎為此昔未始，戲名其臀加幻詭。

王平甫硯銘

玉德金聲，而寓于斯。中和所熏，不水而滋。正直所冰，不寒而澌。平甫之硯，而軾銘之。

`鄧公硯銘``并敘`

王鞏，魏國文正公之孫也。得其外祖張鄧公之硯，求銘於軾。銘曰：

鄧公之硯，魏公之孫。允也其物，展也其人。思我魏公文而厚，思我鄧公德而壽。三復吾銘，以究令名。

端硯銘

千夫挽綆，百夫運斤。篝火下縋，以出斯珍。一噓而泫，歲久愈新。誰其似之，我懷斯人。

孔毅甫龍尾硯銘

澀不留筆，滑不拒墨。爪膚而縠理，金聲而玉德。厚而堅，足以閱人於古今。朴而重，不能隨人以南北。

鳳咮硯銘

帝規武夷作茶囿，山為孤鳳翔且嗅。下集芝田啄瓊玖，玉乳金沙發靈竇。殘璋斷璧澤而黝，治為書硯美無有。至珍驚世初莫售，黑眉黃眼爭妍陋。蘇子一見名鳳咮，坐令龍尾羞牛後。

米黻石鍾山硯銘

有盜不禦，探奇發瑰。攘于彭蠡，斲鍾取追。有米楚狂，惟盜之隱。因山作研，其詞如雲。

`黼硯銘``并敘`

龍尾黼硯，章聖皇帝所嘗御也。乾興升遐，以賜外戚劉氏，而永年以遺其舅王齊愈，臣軾得之，以遺臣宗孟。且銘之曰：

黟歙之珍，匪斯石也。黼形而縠理，金聲而玉色也。雲蒸露湛，祥符之澤也。二臣更寶之，見者必作也。

金星洞銘

寶山南麓鳳左翅，驚雷劃石逋蚪起，凝陰噓堅出怪瑋。是生神草肖蒼虺，離離赤志挾脊尾，飛流丹石決癰痏。金星非實特取似，施及山石亦見謂，凡名相因皆此比。

`山堂銘``并敘`

熙寧九年夏六月大雨，野人來告故東武城中溝瀆圮壞，出亂石無數。取而儲之，因守居之北墉為山五成列，植松柏桃李其上，且開新堂北向，以遊心寓意焉。其銘曰：

誰裒斯堅，土伯所儲。潦流發之，神以畀予。因廡為堂，踐城為山。有喬蒼蒼，俯仰百年。

`遠遊庵銘``并敘`

吳復古子野，吾不知其何人也。徒見其出入人間，若有求者，而不見其所求。不喜不憂，不剛不柔，不惰不脩，吾不知其何人也。昔司馬相如有言：「列仙之儒，居山澤間，形容甚癯。」乃取屈原遠遊作大人賦，其言宏妙，不遣而放。今子野行於四方十餘年矣，而歸於南海之上，必將俯仰百世，奄忽萬里，有得於屈原之遠遊者，故以名其庵而銘之曰：

悲哉世俗之迫隘也，願從子而遠游。子歸不來，而吾不往，使罔象乎相求。問道於屈原，借車於相如，忽焉不自知，歷九疑而過崇丘。宛兮相逢乎南海之上，踞龜殼而食蛤蜊者必子也。庶幾為我一笑而少留乎？

`徐州蓮華漏銘``并敘`

故龍圖閣直學士禮部侍郎燕公肅，以創物之智聞於天下，作蓮華漏，世服其精。凡公所臨必為之。今州郡往往而在，雖有巧者，莫敢損益。而徐州獨用瞽人衛朴所造，廢法而任意，有壺而無箭。自以無目而廢天下之視，使守者伺其滿，則決之而更注，人莫不笑之。國子博士傅君，楊公之外曾孫，得其法，為詳其通守是邦也，實始改作，而請銘於軾。銘曰：

人之所信者，手足耳目也。目識多寡，手知重輕。然人未有以手量而目計者，必付之於度量與權衡。豈不自信而信物？蓋以為無意無我，然後得萬物之情。故天地之寒暑，日月之晦明。昆侖旁薄於三十八萬七千里之外，而不能逃於三尺之箭、五斗之缾。雖疾雷霾風，雨雪晝晦，而遲速有度，不加虧贏。使凡為吏者，如缾之受水，不過其量，如水之浮箭，不失其平。如箭之升降也，視時之上下，降不為辱，升不為榮，則民將靡然心服，而寄我以死生矣。

`三槐堂銘``并敘`

天可必乎？賢者不必貴，仁者不必壽。天不可必乎？仁者必有後。二者將安取衷哉！吾聞之申包胥曰：「人衆者勝天，天定亦能勝人。」世之論天者，皆不待其定而求之，故以天為茫茫。善者以怠，惡者以肆，盜蹠之壽，孔顏之厄，此皆天之未定者也。松柏生於山林，其始也困於蓬蒿，厄於牛羊，而其終也，貫四時閱千歲而不改者，其天定也。善惡之報，至於子孫，而其定也久矣。吾以所見所聞所傳聞考之，而其可必也審矣。國之將興，必有世德之臣，厚施而不食其報，然後其子孫能與守文，太平之主，共天下之福。故兵部侍郎晉國王公顯於漢、周之際，歷事太祖、太宗，文武忠孝，天下望以為相，而公卒以直道不容於時。蓋嘗手植三槐於庭曰：「吾子孫必有為三公者。」已而其子魏國文正公相真宗皇帝於景德、祥符之間，朝廷清明，天下無事之時，享其福祿榮名者十有八年。今夫寓物於人，明日而取之，有得有否。而晉公脩德於身，責報於天，取必於數。十年之後，如持左契，交手相付。吾是以知天之果可必也。吾不及見魏公，而見其子懿敏公，以直諫事仁宗皇帝，出入侍從將帥三十餘年，位不滿其德。天將復興王氏也歟？何其子孫之多賢也。世有以晉公比李栖筠者，其雄才直氣，真不相上下。而栖筠之子吉甫，其孫德裕，功名富貴，略與王氏等，而忠信仁厚，不及魏公父子。由此觀之，王氏之福蓋未艾也。懿敏公之子鞏與吾遊，好德而文，以世其家。吾是以錄之。銘曰：

嗚呼休哉！魏公之業，與槐俱萌。封植之勤，必世乃成。既相真宗，四方砥平。歸視其家，槐陰滿庭。吾儕小人，朝不及夕。相時射利，皇卹厥德。庶幾僥倖，不種而獲。不有君子，其何能國。王城之東，晉公所廬。鬱鬱三槐，惟德之符。嗚呼休哉！

`菩薩泉銘``并敘`

陶侃為廣州刺史，有漁人每夕見神光海上，以白侃。侃使跡之，得金像。視其款識，阿育王所鑄，文殊師利像也。初送武昌寒溪寺。及侃遷荊州，欲以像行，人力不能動。益以牛車三十乘，乃能至船。船復沒，遂以還寺。其後惠遠法師迎像歸廬山，了無艱礙。山中世以二僧守之。會昌中，詔毀天下寺，二僧藏像錦繡谷。比釋教復興，求像不可得，而谷中至今有光景，往往發見，如峨眉、五臺所見。蓋遠師文集載處士張文逸之文，及山中父老所傳如此。今寒溪少西數百步，別為西山寺，有泉出於嵌竇間，色白而甘，號菩薩泉，人莫知其本末。建昌李常謂余，豈昔像之所在乎？且屬余為銘。銘曰：

像在廬阜，宵光屬天。旦朝視之，寥寥空山。誰謂寒溪，尚有斯泉。盍往鑒之，文殊了然。

`石鼎銘``并敘`

張安道以遺子由，子由以為軾生日之餽。銘曰：

石在洛書，蓋隸從革。矢砮醫砭，皆金之職。有堅而忍，為釜為鬲。居焚不炎，允有三德。

`六一泉銘``并敘`

歐陽文忠公將老，自謂六一居士。予昔通守錢塘，見公於汝陰而南。公曰：「西湖僧惠勤甚文而長於詩。吾昔為山中樂三章以贈之。子閒於民事，求人於湖山間而不可得，則往從勤乎？」予到官三日，訪勤於孤山之下，抵掌而論人物曰：「公，天人也。人見其暫寓人間，而不知其乘雲馭風，歷五嶽而跨滄海也。此邦之人，以公不一來為恨。公麾斥八極，何所不至？雖江山之勝，莫適為主，而奇麗秀絕之氣，常為能文者用，故吾以謂西湖蓋公几案間一物耳。」勤語雖幻怪，而理有實然者。明年，公薨，予哭於勤舍。又十八年，予為錢塘守，則勤亦化去久矣。訪其舊居，則弟子二仲在焉，畫公與勤之像，事之如生。舍下舊無泉，予未至數月，泉出講堂之後，孤山之趾，汪然溢流，甚白而甘。即其地鑿巖架石為室。二仲謂予：「師聞公來，出泉以相勞苦，公可無言乎？」乃取勤舊語，推本其意，名之曰六一泉，且銘之曰：

泉之出也，去公數千里。後公之沒，十有八年，而名曰六一，不幾於誕乎？曰君子之澤，豈獨五世而已？蓋得其人，則可至於百傳。嘗試與子登孤山而望吳越，歌山中之樂而飲此水，則公之遺風餘烈，亦或見於斯泉也。

大覺鼎銘

樂全先生遺我鼎甗，我復以餉大覺老禪。在昔宋、魯，取之以兵。書曰郜鼎，以器從名。樂全、東坡，予之以義。書曰：大覺之鼎，以名從器。挹山之泉，烹以其薪。為苦為甘，咨爾學人。

## 頌一首

`仁宗皇帝御書頌``并敘`

天禧中，仁宗皇帝在東宮。故太傅鄧國張文懿公諱士遜為太子諭德，帝親書十二字以賜之曰「寅亮天地，弼余一人」，又曰「日新其德」。公之曾孫假承務郎臣欽，臣以屬翰林學士，臣蘇軾為之頌二篇。

其一曰：

天地不言，付之人君。明其德刑，物自秋春。人君無心，屬之輔弼。信其賞罰，身為衡石。惟天惟君，與相為三。孰能俯仰？其德不慚。於皇仁宗，恭己無為。以天為心，以民為師。其相鄧公，履信思順。天下頌之，以退為進。壽考百年，以沒元身，嗚呼休哉！寅亮天地，弼余一人。

其一曰：

聖人如天，時殺時生。君子如水，因物賦形。天不違仁，水不失平。惟一故新，惟新故一。一故不流，新故無斁。伊尹暨湯，咸有一德。周雖舊邦，其命維新。孰知此言，若出一人。小臣稽首，敬頌遺墨。嗚呼休哉！日新其德。

## 贊十七首

`孔北海贊``并敘`

文舉以英偉冠世之資，師表海內，意所予奪，天下從之，此人中龍也。而曹操陰賊嶮很，特鬼蜮之雄者耳。其勢決不兩立，非公誅操，則操害公，此理之常。而前史乃謂公負其高氣，志在靖難，而才疏意廣，訖無成功，此蓋當時奴婢小人論公之語。公之無成，天也。使天未欲亡漢，公誅操如殺狐兔，何足道哉！世之稱人豪者，才氣各有高庳，然皆以臨難不懼，談笑就死為雄。操以病亡，子孫滿前而咿嚶涕泣，留連妾婦，分香賣履，區處衣物，平生姦偽，死見真性。世以成敗論人物，故操得在英雄之列。而公見謂才疏意廣，豈不悲哉！操平生畏劉備，而備以公知天下有己為喜，天若胙漢，公使備，備誅操，無難也。予讀公所作楊四公贊，歎曰：方操害公，復有魯國一男子，慨然爭之，公庶幾不死。乃作孔北海贊曰：

晉有羯奴，盜賊之靡。欺孤如操，又羯所恥。我書春秋，與齊豹齒。文舉在天，雖亡不死。我宗若人，尚友千祀。視公如龍，視操如鬼。

`王元之畫像贊``并敘`

傳曰：「不有君子，其能國乎？」予常三復斯言，未嘗不流涕太息也。如漢汲黯、蕭望之、李固，吳張昭，唐魏鄭公、狄仁傑，皆以身徇義，招之不來，麾之不去。正色而立于朝，則豺狼狐貍，自相吞噬，故能消禍於未形，救危於將亡。使皆如公孫丞相、張禹、胡廣，雖累百千，緩急豈可望哉！故翰林王公元之，以雄文直道，獨立當世，足以追配此六君子者。方是時，朝廷清明，無大姦慝。然公猶不容於中，耿然如秋霜夏日，不可狎玩，至於三黜以死。有如不幸而處於衆邪之間，安危之際，則公之所為，必將驚世絕俗，使斗筲穿窬之流，心破膽裂，豈特如此而已乎？始余過蘇州虎丘寺，見公之畫像，想其遺風餘烈，願為執鞭而不可得。其後為徐州，而公之曾孫汾為兗州，以公墓碑示余，乃追為之贊，以附其家傳云。

維昔聖賢，患莫己知。公遇太宗，允也其時。帝欲用公，公不少貶。三黜窮山，之死靡憾。咸平以來，獨為名臣。一時之屈，萬世之信。紛紛鄙夫，亦拜公像。何以占之，有沘其顙。公能沘之，不能已之。茫茫九原，愛莫起之。

`王仲儀真贊``并敘`

孟子曰：「所謂故國者，非謂有喬木之謂也，有世臣之謂也。」又曰：「為政不難，不得罪於巨室。巨室之所慕，一國慕之。一國之所慕，天下慕之。」夫所謂世臣者，豈特世祿之人，而巨室者，豈特侈富之家也哉？蓋功烈已著於時，德望已信於人，譬之喬木，封殖愛養，自拱把以至於合抱者，非一日之故也。平居無事，商功利，課殿最，誠不如新進之士。至於緩急之際，決大策，安大衆，呼之則來，揮之則散者，惟世臣、巨室為能。余嘉祐中，始識懿敏王公於成都，其後從事於岐，而公自許州移鎮平涼。方是時，虜大舉犯邊，轉運使攝帥事，與副總管議不合，軍無紀律，邊人大恐，聲搖三輔。及聞公來，吏士踴躍傳呼，旗幟精明，鼓角讙亮，虜即日解去。公至，燕勞將佐而已。余然後知老臣宿將，其功用蓋如此。使新進之士當之，雖有韓、白之勇，良、平之奇，豈能坐勝默成如此之捷乎？熙寧四年秋，余將往錢塘，見公於私第佚老堂，飲酒至暮。論及當世事，曰：「吾老矣，恐不復見，子厚自愛，無忘吾言。」既去二年而公薨。又六年，乃作公之真贊，以遺其子鞏。詞曰：

堂堂魏公，配命召祖。顯允懿敏，維周之虎。魏公在朝，百度維正。懿敏在外，有聞無聲。高明廣大，宜公宜相。如木百圍，宜宮宜堂。天既厚之，又貴富之。如山如河，維安有之。彼窶人子，既陋且寒。終勞永憂，莫知其賢。曷不觀此，佩玉劍履。晉公之孫，魏公之子。

王定國真贊

溫然而澤者，道人之腴也。凜然而清者，詩人之癯也。雍容委蛇者，貴介之公子。而短小精悍者，游俠之徒也。人何足以知之？此皆其膚也。若人者，泰不驕，困不撓，而老不枯也。

秦少游真贊

以君為將仕也，其服野，其行方。以君為將隱也，其言文，其神昌。置而不求君不即，即而求之君不藏。以為將仕將隱者，皆不知君者也。蓋將挈所有而乘所遇，以游於世，而卒反於其鄉者乎？

參寥子真贊

東坡居士曰：維參寥子，身寒而道富。辯於文而訥於口。外尪柔而中健武。與人無競，而好刺譏朋友之過。枯形灰心，而喜為感時玩物不能忘情之語。此予所謂參寥子有不可曉者五也。

徐大正真贊

賢哉徐子，溫文而毅。儒不亂法，俠不犯忌。求之古人，尚論其世。登唐減漢，三國之士。我非北海，安識子義。願觀伯符，擥戟為戲。

文與可畫墨竹屏風贊

與可之文，其德之糟粕。與可之詩，其文之毫末。詩不能盡，溢而為書，變而為畫，皆詩之餘。其詩與文，好者益寡。有好其德如好其畫者乎？悲夫！

戒壇院文與可畫墨竹贊

風梢雨籜，上傲冰雹。霜根雪節，下貫金鐵。誰為此君？與可姓文。惟其有之，是以好之。

`石室先生畫竹贊``并敘`

與可，文翁之後也。蜀人猶以石室名其家，而與可自謂笑笑先生。蓋可謂與道皆逝，不留於物者也。顧嘗好畫竹，客有贊之者曰：

先生閑居，獨笑不已。問安所笑，笑我非爾。物之相物，我爾一也。先生又笑，笑所笑者。笑笑之餘，以竹發妙。竹亦得風，天然而笑。

文與可飛白贊

嗚呼哀哉！與可豈其多好，好奇也歟！抑其不試，故藝也。始予見其詩與文，又得見其行草篆隸也，以為止此矣。既沒一年，而復見其飛白。美哉多乎，其盡萬物之態也！霏霏乎其若輕雲之蔽月，飜飜乎其若長風之卷旆也。猗猗乎其若遊絲之縈柳絮，褭褭乎其若流水之舞荇帶也。離離乎其遠而相屬，縮縮乎其近而不隘也。其工至於如此，而余乃今知之。則余之知與可者固無幾，而其所不知者，蓋不可勝計也。嗚呼哀哉！

`郭忠恕畫贊``并敘`

右張夢得所藏郭忠恕畫山水屋木一幅。忠恕字恕先，以字行，洛陽人。少善屬文，及史書小學，通九經。七歲舉童子。漢湘陰公辟從事，與記室董裔爭事，謝去。周祖召為周易博士。國初與監察御史符昭文爭忿朝堂，貶乾州司戶。秩滿，遂不仕。放曠岐、雍、陜、洛間，逢人無貴賤，口稱貓。遇佳山水，輒留旬日。或絕粒不食，盛夏暴日中，無汗，大寒鑿冰而浴。尤善畫，妙於山水屋木。有求者，必怒而去。意欲畫，即自為之。郭從義鎮岐下延止山亭，設絹素粉墨於坐。經數月，忽乘醉就圖之一角，作遠山數峰而已，郭氏亦寶之。岐有富人子，喜畫，日給淳酒，待之甚厚。久乃以情言，且致匹素，恕先為畫小童持線車放風鳶，引線數丈滿之。富家子大怒，遂絕。時與役夫小民入市肆飲食，曰：「吾所與游，皆子類也。」太宗聞其名，召赴闕，館于內侍省押班竇神興舍。恕先長髯而美，忽盡去之。神興驚問其故。曰：「聊以效顰。」神興大怒。除國子監主簿，出，館于太學，益縱酒肆言時政，頗有謗讟。語聞，決杖配流登州。至齊州臨清，謂部送吏曰：「我逝矣。」因掊地為穴，度可容面，俯窺焉而卒，藁葬道左。後數月，故人欲改葬，但衣衾存焉，蓋尸解也。贊曰：

長松攙天，蒼壁插水。憑欄飛觀，縹緲誰子。空蒙寂歷，煙雨滅沒。恕先在焉，呼之或出。

`黃庭經贊``并敘`

予既書黃庭內景以贈葆光道師，而龍眠居士復為作經相其前，而畫予二人像其後。筆勢雋妙，遂為希世之寶，嗟歎不足，故復贊之曰。

太上虛皇出靈篇，黃庭真人舞胎仙。髯耆兩卿相後前，丱妙夾侍清且妍。十有二神服銳堅，巍巍堂堂人中天。問我何修果此緣，是心朝空夕了然。恐非其人世莫傳。殿以二士蒼鵠騫。南隨道師歷山淵。山人迎笑喜我還，問誰遣化老龍眠。

`興國寺浴室院六祖畫贊``并敘`

予嘉祐初舉進士，館於興國浴室老僧德香之院。浴室之南有古屋，東西壁畫六祖像。其東刻木，為樓閣堂宇以障之，不見其全，而西壁三師皆神宇靖深，中空外夷，意非知是道者不能為此。書其上曰：蜀僧令宗筆。予初不聞宗名，而家有偽蜀待詔丘文播，筆畫相似，殆不可辨。曰：「宗豈師播者耶？」已而問諸蜀父老。曰：「文播，漢州人，弟曰文曉，而令宗其異父弟，或曰其表弟也。」皆善畫山水人物竹石，其品在黃筌、句龍爽之間。而文播之子仁慶，尤長於花實羽毛，蜀人趙昌所師者。予去三十一年，而中書舍人彭君器資，亦館于是。予往見之，則院中人無復識予者。獨主僧惠汶，蓋當時堂上侍者，然亦老矣。導予觀令宗畫，則三祖依然尚在蔭翳間。予與器資相顧太息。汶曰：「嘻，去是也何有。」乃徙置所謂樓閣堂宇者，北向而出之，六師相視，如言如笑，如以法相授。都人聞之，觀者日衆，汶乃作欄楯以護之。而器資請予為贊之，曰：

少林傃壁，不以為礙。彌天同輦，不以為泰。稽首六師，昔晦今明。不去不來，何損何增。俯仰屈信，三十一年。我雖日化，其孰能遷之。

韓幹畫馬贊

韓幹之馬四。其一在陸，驤首奮鬣，若有所望，頓足而長鳴。其一欲涉水，高首下擇所由濟，跼蹐而未成。其二在水前者反顧，若以鼻語，後者不應，欲飲而留行。以為廄馬也，則前無羈絡，後無箠策；以為野馬也，則隅目聳耳，豐臆細尾，皆中度程。蕭然如賢大夫貴公子，相與解帶脫帽，臨水而濯纓。遂欲高舉遠引，友麋鹿而終天年，則不可得矣。蓋優哉游哉，聊以卒歲而無營。

`師子屏風贊``并敘`

潤州甘露寺。有唐李衛公所留陸探微畫師子板。余自錢塘移守膠西。過而觀焉。使工人摹之。置蓋公堂中。且贊之曰。

圓其目。仰其鼻。奮髯吐舌。威見齒舞。其足前。其耳左顧右躑。喜見尾。雖猛而和。蓋其戲。嚴嚴高堂護燕几。啼呼顛沛走百鬼。嗟乎妙哉古陸子。

`石菖蒲贊``并敘`

本草：菖蒲，味辛溫無毒，開心，補五臟，通九竅，明耳目。久服輕身，不忘延年，益心智，高志不老。注云：生石磧上，穊節者良。生下濕地大根者，乃是昌陽，不可服。韓退之進學解云：「訾醫師以昌陽引年，欲進其稀苓。」不知退之即以昌陽為菖蒲耶？抑謂其似是而非不可以引年也？凡草木之生石上者，必須微土以附其根，如石韋、石斛之類。雖不待土，然去其本處，輒槁死。惟石菖蒲并石取之，濯去泥土，漬以清水，置盆中，可數十年不枯。雖不甚茂，而節葉堅瘦，根須連絡，蒼然於几案間，久而益可喜也。其輕身延年之功，既非昌陽之所能及。至於忍寒苦，安淡泊，與清泉白石為伍，不待泥土而生者，亦豈昌陽之所能彷彿哉？余游慈湖山中，得數本，以石盆養之，置舟中。間以文石，石英璀璨芬郁，意甚愛焉。顧恐陸行不能致也，乃以遺九江道士胡洞微，使善視之。余復過此，將問其安否。贊曰：

清且泚，惟石與水。託於一器，養非其地。瘠而不死，夫孰知其理。不如此，何以輔五藏而堅髮齒。

* * *

