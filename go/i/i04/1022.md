

## 蘇東坡全集

##### 東坡前集
　　　`卷二十二`

* * *

## 策問十八首

私試策問八首

問：人主莫不欲安存而惡危亡，然而其國常至於不可救者，何也？所憂者，非其所以亂與亡，而其所以亂與亡者，常出於其所不憂也。請借漢以言之。昔者高帝之世，天下既平矣，當時之所憂者，韓、彭、英、盧而已。此四王者，皆不能終高帝之世，相繼仆滅而不復續。及至呂氏之禍，則猶異姓也。呂氏既已滅矣，而吳楚之憂，幾至於亡國。方韓、彭、呂氏之禍，惟恐同姓之不蕃熾昌大也。然至其為變，則又過於異姓遠矣。文景之世，以為諸侯分裂破弱，則漢可以百世而無憂。至於武帝，諸侯之難少衰，而匈奴之患方熾。則又以為天下之憂，止於此矣。及昭宣元成之世，諸侯王既已無足憂者，而匈奴又破滅，臣事於漢。然其所以卒至於中絕而不救，則其所不慮之王氏也。世祖既立，上懲韓、彭之難，中鑒七國之變，而下悼王氏之禍，於是盡侯諸將而不任以事，裁減同姓之封，而黜三公之權，以為前世之弊盡去矣。及其衰也，宦官之權盛，而黨錮之難起，士大夫相與搤腕而游談者，以為天子一日誅宦官而解黨錮，則天下猶可以無事。於是外召諸將，而內脅其君。宦官既誅無遺類，而董卓、曹操之徒，亦因以亡漢。漢之所憂者凡六變，而其亂與亡，輒出於其所不憂，而終不可備。由此觀之，治亂存亡之勢，其皆有以取之歟？抑將不可推，如江河之徙移，其勢自有以相激而不自知歟？其亦可以理推力救而莫之為也？今將使事至而應之，患至而為之謀，則天下之患，不可以勝防，而政化不可以勝變矣。則亦將朝文而暮質，忽寬而驟猛歟？意者亦有可以長守而不變，雖有小患而不足卹者歟？願因論漢而極言其所以然。

問：昔三代之際，公卿有生而為之者，士有至老而不遷者。官有常人，而人有常心。故為周之公卿者，非周、召、毛、原，則王之子弟也。發於畎畝，起於匹夫，而至於公相，蓋亦有幾人而已，士之勤苦，終身於學，講肄道藝，而脩其廉隅，以邀鄉里之名者，不過以望鄉大夫賢能之書。其選舉而上，不過以為一命之士。其傑異者，至於大夫極矣。夫周之世，諸侯為政之卿，皆其世臣之子孫，則夫布衣之士，其進蓋亦有所止也。當是之時，士皆安其習而樂其分，不倦於小官而絜為之，故其民事脩而世務舉。及其後世不然，使天下旅進而更為之，雖布衣之賢，得以驟進於朝廷，而士始有無厭之心矣。官事之不脩，民事之不緝，非其不能，不屑為之也。先王之用人，欲其人人自喜，終老而不倦，是以能盡其才。今以凡人之才，而又加之以既倦之意，其為弊可勝言乎！今夫州縣之吏，有故而不得改官者，盤桓於州縣而不能去，久者不過以為職官令錄。仕而達者，自縣宰為郡之通守，自郡之通守以至郡守，為郡守而無他才能，則盤桓於太守而不得去。由此觀之，是職官令錄與郡守四者，為國家棄材之委，而仕不達者之所盤桓而無聊也。夫以太守之重，職官令錄之近於民，而用棄材焉，使不達者盤桓於其職，此豈先王所以使人不倦之意歟？嗟夫，蓋亦有不得已也。居今之勢，何以使天下之士各安其分，而無輕於小官？何以使此四者流徙不倦，而無不自聊賴之意？其悉書于篇。

問：古者師出受成於學，兵固學者之所宜知也。今關中之事，又諸君之所親履而目見者。昔者六國之世，秦盡有今關中之地，地不加廣也，而東備齊，南備楚，近則備韓、魏，遠則備燕、趙，有敵國之憂，而無中原之助。然而當是時也，攘却西戎，至千餘里。今也天下為一，獨以關中之地西備羌戎，三方無敵國之憂，而又內引百郡以為助，惴惴焉自固之不暇。以百倍之勢，而無昔人分毫之功，此不可不論也。古之為兵者，戍其地則用其地之民，戰其野則食其野之粟，守其國則乘其國之馬，是以外被兵而內不知，此所以百戰而不殆也。今則不然，戍邊用東北之人，糴糧用內郡之錢，騎戰用西羌之馬，是以一郡用兵而百郡騷然，此又不可不論也。昔者衛為狄所滅，齊桓公以車三十乘封文公於楚丘，及其末年，至三百乘。故其詩曰：「匪直也人，秉心塞淵，騋牝三千。」以為資之四夷，則衛之所近者莫若狄。當是時也，狄與衛為仇讎，其勢必不以馬與衛，然則衛獨以何術而能致馬如此之多耶？今欲使被兵之郡，自用其民，自食其粟，自乘其馬，而不得其術，故願聞其詳。

問：三代之祭禮，其存者幾希矣，其全固不可以一日而復。然今天下郡縣，通祀社稷、孔子、風伯、雨師，與凡山川古聖賢之廟，此其禮尤急而不可闕者也。武王伐商，師渡盟津，有宗廟，有將舟。將舟，社主在焉。則是社稷有主也。古者師行載遷廟之主，無遷廟則以幣玉為廟，不可一日虛主也。一日虛主猶不可，若無主而為廟，可乎？是凡廟皆當有主也。今郡縣所祭，未嘗有主，而皆有土木之像，夫像安出哉。古者祭莫不有尸，詩有靈星之尸，則祭無所不用尸也。祭而不用尸者，是始死之奠也。不然，則是祭殤也。今也舉不用尸，則如勿祭而已矣。儒者治禮，至其變，尤謹嚴而詳。今之變主為像與祭而無尸者，果誰始也？古者坐於席，故籩豆之長短，簠簋之高下，適與人均。今土木之像，既已巍然於上，而列器皿於地，使鬼神不享，則不可知。若其享之，則是俯伏匍匐而就也。鬼神不能諄諄與人接也，故使尸嘏立之。今也無尸，而受胙於虛位，不亦鄙野可笑矣！夫今欲使廟皆有主，祭皆有尸，不知何道而可？願從諸君講求其遺制，合於古而便於今者。

問：易之為書，要以不可為必然可指之論也。其始有畫而無文，後世聖人始為之辭，蓋亦微見其端，而其或為仁，或為義，或小或大，則付之後世學者之分。然世益久遠，則學者或入於邪說，故凡孔子之所為贊易者，特以防閑其邪說，使之從橫旁午，要不失正，而非以為必然可指之論也。是故其用意廣而其辭約。竊嘗深觀之，孔子蓋有因爻辭而申言之，若無所損益於其辭之義者甚衆。比之初六有孚，比之無咎有孚，盈缶終來有它吉。象曰：「比之初六，有它吉也。」小畜之初九：「復自道，何其咎，吉。」象曰：「復自道，其義吉也。」損之六四：「損其疾，使遄有喜。」象曰：「損其疾，亦可喜也。」大有之上九：「自天祐之，吉，無不利。」象曰：「大有上吉，自天祐也。」夫既已言之矣，而孔子又申言之，使無所損益於其辭之義，則孔子固多言也。乃孔子則有不勝言者。故願與諸君論之。

問：古之為爵賞，所以待有功也。以為有功而後爵，天下必有遺善，是故有無功而爵者，六德六行以興賢人是也。古之為刑罰，所以待有罪也。以為有罪而後罰，則天下必有遺惡，是故有無罪而罰者，行偽而堅，言偽而辯，學非而博，順非而澤，以疑衆殺是也。夫人之難知，自堯舜病之。惟幸其有功，故有以為賞之之名。惟因其有罪，故有以為罰之之狀。而天下不爭。今使無功之人，名之以某德而爵之；無罪之人，狀之以某惡而誅之。則天下不知其所從，而上亦將眊亂而喪其所守。然則古之人將何以處此歟？方今法令明具，政若畫一，然猶有冒昧以僥倖，巧詆以出入者，又況無功而賞無罪而罰歟？古之人將必有以處此也。

問：聖人之言，各有方也。茍為不達，執其一方，而輒以為常，則天下之惑者，不可以勝原矣。昔者孔子以為喪欲速貧，死欲速朽，而有子以為非君子之言，乃孔子則有所由發也。善乎，有子之知孔子也。語曰：「褅自既灌而往者，吾不欲觀之。」易曰：「觀，盥而不薦。」語曰：「吾豈匏瓜也哉！安能繫而不食？」易曰：「以杞匏瓜，有隕自天。」是二者其言則同，而其所以言者，可得為同歟？王弼之於易，可以為深矣，然因其言之適同，遂以為訓。使學者不得不惑，亦不可不辨。

問：古之作者，茍非聖人，皆有所偏。徇其偏則已流，廢其長則已苛。二者皆非所謂善學也。君子以其身之正，知人之不正，以人之不正，知其身之有所未正也。既以正人，又反以正己。此所以寡過而成名也。昔者韓子論荀、揚之疵，而韓子之疵，有甚於荀、揚。荀卿譏六子之蔽，而荀卿之蔽不下於六子。班固之論子長也，以為是非謬於聖人，而范曄之論班固也，以為目見毫毛而不見睫。自今而觀之，不知范氏之書，其果逃於目睫之論也歟？其未也？而莫或正之。故願聞數子之得失。非務以相高而求勝，蓋亦樂夫儒者之以道相正也。

永興軍秋試舉人策問一首

問：昔漢受天下於秦，因秦之制而不害為漢。唐受天下於隋，因隋之制而不害為唐。漢之與秦，唐之與隋，其治亂安危至相遠也，然而卒無所改易，又況於積安久治，其道固不事變也。世之君子，以為善人為邦百年，可以勝殘去殺。病其說之不效，急於有功，而歸咎於法制。是以頻年遣使，冠蓋相望於道，以求民之所患苦。罷去茶禁，歸之於民，不以刑獄委任武吏；至於考功取士，皆有所損益。行之數年，卒未見其成，而紛紜之議，爭以為不便。嗟乎，此特其小者耳。事之可變，將復有大於此者。今欲盡易天下之驕卒，以為府兵；盡驅天下之異教，以為齊民；盡覈天下之惰吏，以為考課；盡率天下之游士，以為農桑，其為拂世厲俗，非特如今之所行也。行其小者且不能辦，則其大者又安敢議。然則是終不可變歟？抑將變之不得其術歟？將已得其術，而紛紜之議不足卹歟？無乃其道可變而不在其跡歟？所謂勝殘去殺者，其卒無效歟？願條其說。

國學秋試策問二首

問：所貴乎學士大夫者，以其通古今而考成敗也。昔之人嘗有以是成者，我必襲之；嘗有以是敗者，我必反之。如是其可乎？昔之為人君者，患不能勤。然而或勤以治，亦或以亂。文王之日昃，漢宣之厲精，始皇之程書，隋文之傳餐，其為勤一也。昔之為人君者，患不能斷。然而或斷以興，亦或以衰。晉武之平吳，憲宗之征蔡，苻堅之南伐，宋文之北侵，其為斷一也。昔之為人君者，患不信其臣。然而或信以安，亦或以危。秦穆之於孟明，漢昭之於霍光，燕噲之於子之，德宗之於盧杞，其為信一也。此三者，皆人君之所難，有志之士所常咨嗟慕望曠世而不獲者也。然考此數君者，治亂興衰安危之效，相反如此，豈可不求其故歟？夫貪慕其成功而為之，與懲其敗而不為，此二者皆過也。學者將何取焉？按其已然之跡，而詆之也易；推其未然之理，而辨之也難。是以未及見其成功，則文王之勤，無以異於始皇。而方其未敗也，苻堅之斷，與晉武何辨？請舉此數君者得失之源所以相反之故，將詳觀焉。

問：古者以民之多寡，為國之貧富。故管仲以陰謀傾魯梁之民，而商鞅亦招三晉之人以并諸侯。當周之盛時，其民物之數登於王府者，蓋拜而受之。自漢以來，丁口之蕃息，與倉廩府庫之盛莫如隋。其貢賦輸籍之法，必有可觀者。然學者以其得天下不以道，又不過再世而亡，是以鄙之而無傳焉。孔子曰：「不以人廢言。」而況可以廢一代之良法乎？文帝之初，有戶三百六十餘萬，平陳所得，又五十萬，至大業之始，不及二十年，而增至八百九十餘萬者，何也？方是時，布帛之積，至於無所容，資儲之在天下者，至不可勝數。及其敗亡塗地，而洛口諸倉，猶足以致百萬之衆。其法豈可少哉！國家承平百年，戶口之衆，有過於隋。然以今之法觀之，特便於徭役而已，國之貧富何與焉！非徒無益於富，又且以多為患。生之者寡，食之者衆，是以公私枵然而百弊並生。夫立法創制，將以遠跡三代，而曾隋氏之不及，此豈不可論其故哉？

試館職策問三首

問：傳曰：「秦失之強，周失之弱。」昔周公治魯，親親而尊尊，至其後世，有寖微之憂。太公治齊，舉賢而上功，而其末流，亦有爭奪之禍。夫親親而尊尊，舉賢而上功，三代之所共也。而齊魯行之，皆不免於衰亂，其故何哉？國家承平百年，六聖相授，為治不同，同歸于仁。今朝廷欲師仁祖之忠厚，而患百官有司不舉其職，或至於媮。欲法神考之勵精，而恐監司守令不識其意，流入於刻。夫使忠厚而不媮，勵精而不刻，亦必有道矣。昔漢文寬仁長者，至於朝廷之間，恥言人過，而不聞其有怠廢不舉之病。宣帝綜核名實，至於文理之士，咸精其能，而不聞其有督責過甚之失。何脩何營，可以及此？願深明所以然之故，而條具所當行之事，悉著于篇，以備采擇。

問：古之君子，見禮而知俗，聞樂而知政。於以論興亡之先後。考古以證今，蓋學士大夫之職，而人主與羣臣之所欲聞也。請借漢而論之。西漢十二世，而有道之君六，雖成哀失德，禍不及民，宜其立國之勢，彊固不拔，而王莽以斗筲穿窬之才，談笑而取之。東漢自安、順以降，日趨於衰亂，而桓靈之虐，甚於三季，其勢宜易動，而董、呂、二袁，皆以絕人之姿，欲取而不敢。曹操功蓋天下，其才百倍王莽，盡其智力，終身莫能得。夫治亂相絕，而安危之效相反如此。願考其政，察其俗，悉陳其所以然者。

問：國家及閑暇無事時，闢三館以儲士，既命丞弼之臣各舉其所知，又詔有司發策而訪焉，非獨以觀子大夫之能，抑亦欲聞天下之要務，決當今之滯論也。官冗之弊久矣，而近歲尤甚。文武之吏，待次於都下者，幾數千人。坐視而不救歟，則下有食貧失職之歎。裁損入流，減削任子以救之歟，則上有傷恩失士之憂。河朔之民，不安其居久矣，一遇水旱，則扶老攜幼，轉徙而南。下令而禁之歟，則民違死而趨生，令必不行。聽其南而不禁歟，則河朔漸空。而流民聚於南方，有足憂者。河自近歲屢決而西，聽其西而不塞歟，則汎濫千里，農民失業。塞而歸之故道歟，則水未必聽，或至於齧壞都邑。此三者，皆安危之所係，利害相持而未決者也。子大夫講之熟矣。願聞其說。

省試策問三首

問：孟子曰：「君仁莫不仁，君義莫不義，君正莫不正，一正君而國定。」君子之至於斯也，亦可謂用力省而成功博矣。陛下嗣位于今四年，未言而民信之，無為而天助之，雖羣臣有司，不足以識知盛德之所在。然竊意其萬一，殆專以仁孝禮義，好生納諫治天下也。子大夫生於此時，而又以德行道蓺賓興于廷，將必有意於孟子之言，正君而國定，願聞所謂一言而興邦，修身而天下服者。夫堯舜尚矣，學者無所復議。自漢以來，道德純備，未有如文帝者也。今考其行事，而可疑者三。上林令吏之不才，而虎圈嗇夫才之過人者也，才者見而不錄，不才者置而不問。則事之不廢壞者有幾？然則兵偃刑措，何從而致之？南越不臣，寵以使者，吳王不朝，賜以几杖，此與唐之陵夷，藩鎮自立，以邀旄鉞者何異，不幾於姑息茍簡之政歟？傳曰：三王臣主俱賢。五霸不及其臣。文帝不見賈生，自以為過之，既見，不如也。文帝豈霸者歟？帝自以為不如，而魏文帝乃以為過之，此又何也？抑過之為賢歟？將自謂不如為賢歟？漢文之所以為文，殆以是三者，而可疑如此。故願與子大夫論之，以待上問而發焉。

問：易曰：「神而明之，存乎其人。」詩曰：「無競惟人，四方其訓之。」文武之功，未有不以得人而成者也。仲尼，旅人也，而門人可使南面。重耳，亡公子也，而從者足以相國。漢之得人，盛於武宣，皆拔之芻牧之中，而表之公卿之上。世主不以為疑，士大夫不以為嫌者，風俗厚而論議正也。宋蔡廓為吏部尚書，黃散以下，皆得自用，而廓以為薄己。今自宰相不得專選舉，一命以上，皆付之定法，此何道也？昔常袞當國，雖盡公守法，而賢愚同滯，天下譏之。及崔貽孫相，不及一年，除吏八百，多其親舊，號稱得人。故建中之政，幾同貞觀。夫使宰相守法如常袞，則不免於賢愚同滯之譏，用人如貽孫，則必有威福下移之謗。欲望得人於微陋之中，而成功於繩墨之外，豈不難哉！子大夫學優而求用者也，當何施於今，而免於斯二者？願極言之。

問：歷觀前世，天下初定，民始休息，下既厭亂而思靜，上亦虛心而無作，是以公私富溢，刑罰清省。及其久安無變，則夸者喜名，智者貪功，生事以為樂，無病而自灸，則天下騷然，財屈力殫，而民始病矣。自漢以來，鮮不由此。漢初置郡不過六十，而文景之化，幾致刑措。及唐中葉，列三百州為千四百縣，而政益荒。是時宿兵八十餘萬，民去為商賈，度為佛老，雜入科役，率常十五。天下常以勞苦之人三，奉坐待衣食之人七。流弊之極。至元和中，乃命段平仲、韋貫之、許孟容、李絳，一切蠲減，凡省冗官八百員，吏千四百員。民以少紓，而上下相安，無刻核之怨。今朝廷無事，百有餘年，雖六聖相授，求治如不及，而吏惰民勞，蓋不勝弊。今者驕兵冗官之費，宗室貴戚之奉，邊鄙將吏之給，蓋十倍於往日矣。安視而不卹歟，則有民窮無告之憂。以義而裁之歟，則有拂逆人情之患。夫元和之世，彼四子者，何獨能之。子大夫雖未仕，其詳有所不知，而救此之道，當講其要，願悉著于篇。

省試宗室策問一首

問：昔周之盛時，其卿士皆周、召、毛、原，非王之伯叔父，則其子弟也。至兩漢間，平、歆、向，世不乏人。而唐之宗室最近而易考，武略如道宗、孝恭，文章如白與賀者，不可以一二數。而以宰相進者，有九人焉。嗚呼！何其盛也。建隆以來，不以吏事責宗子，雖有文武異才，終身不試。先帝獨見遠覽，恩義並用，增修教養之法，肇開選舉之路，蓋十有餘年矣。罷朝請而走郡縣，釋膏梁而治簿書者，固不為少。然名字暴著，可以追配古人者，蓋未之見焉。意者謙畏慎默，而不自獻歟；將教養選舉之法，有所缺而未明歟？其悉著于篇，以俟采擇。

* * *

