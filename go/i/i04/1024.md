

## 蘇東坡全集

##### 東坡前集
　　　`卷二十四`

* * *

## 敘十五首

南行前集敘

夫昔之為文者，非能為之為工，乃不能不為之為工也。山川之有雲，草木之有華實，充滿勃鬱，而見於外，夫雖欲無有，其可得耶！自少聞家君之論文。以為古之聖人有所不能自已而作者。故軾與弟轍為文至多，而未嘗敢有作文之意。己亥之歲，侍行適楚，舟中無事，博奕飲酒，非所以為閨門之歡。山川之秀美，風俗之朴陋，賢人君子之遺跡，與凡耳目之所接者，雜然有觸於中，而發於咏歎。蓋家君之作與弟轍之文皆在，凡一百篇，謂之南行集。將以識一時之事，為他日之所尋繹，且以為得於談笑之間，而非勉強所為之文也。時十二月八日，江陵驛書。

送章子平詩敘

觀進士登科錄，自天聖初訖于嘉祐之末，凡四千五百一十有七人。其貴且賢，以名聞於世者，蓋不可勝數。數其上之三人，凡三十有九，而不至於公卿者，五人而已。可謂盛矣。詩曰：「誕后稷之穡，有相之道。」我仁祖之於士也亦然。較之以聲律，取之以糊名，而異人出焉。是何術哉？目之所閱，手之所歷，口之所及，其人未有不碩大光明秀傑者也。此豈人力乎？天相之也。天之相人君，莫大於以人遺之。其在位之三十五年，進士蓋十舉矣，而得吾子平以為首。子平以文章之美，經術之富，政事之敏，守之以正，行之以謙，此功名富貴之所迫逐而不赦者也。雖微舉首，其孰能加之。然且困躓而不信，十年於此矣。意者任重道遠，必老而後大成歟？不然，我仁祖之明，而天相之，遺之人以任其事，而豈徒然哉！熙寧三年冬，子平自右司諫直集賢院出牧鄭州。士大夫知其將用也，十月丁未，會於觀音之佛舍，相與賦詩以餞之。余於子平為同年友，衆以為宜為此文也，故不得辭。

牡丹記敘

熙寧五年三月二十三日，余從太守沈公觀花於吉祥寺僧守![土粦](../../imgs/2145d.gif)之圃。圃中花千本，其品以百數，酒酣樂作，州人大集，金槃綵籃以獻於坐者，五十有三人。飲酒樂甚，素不飲者皆醉。自輿臺皁隸皆插花以從，觀者數萬人。明日，公出所集牡丹記十卷以示客，凡牡丹之見於傳記，與栽植接養剝治之方，古今詠歌詩賦，下至怪奇小說皆在。余既觀花之極盛，與州人共游之樂，又得觀此書之精究博備，以為三者皆可紀，而公又求余文以冠于篇。蓋此花見重於世三百餘年，窮妖極麗，以擅天下之觀美，而近歲尤復變態百出，務為新奇以追逐時好者，不可勝紀。此草木之智巧便佞者也。今公自耆老重德，而余又方惷迂闊，舉世莫與為比，則其於此書，無乃皆非其人乎。然鹿門子常怪宋廣平之為人，意其鐵心石腸，而為梅花賦，則清便艷發，得南朝徐庾體。今以余觀之，凡託於椎陋以眩世者，又豈足信哉！余雖非其人，強為公紀之。公家書二萬卷，博覽強記，遇事成書，非獨牡丹也。

送杭州進士詩敘

右登彼公堂四章，章四句，太守陳公之詞也。蘇子曰：士之求仕也，志於得也，仕而不志於得者，偽也。茍志於得而不以其道，視時上下而變其學，曰：吾期得而已矣。則凡可以得者，無不為也，而可乎？昔者齊景公田，招虞人以旌，不至。孔子善之，曰：「招虞人以皮冠。」夫旌與皮冠，於義未有損益也，然且不可，而況使之棄其所學，而學非其道歟？熙寧五年，錢塘之士貢於禮部者九人，十月乙酉，燕於中和堂，公作是詩以勉之曰：「流而不返者水也，不以時遷者松柏也。」言水而及松柏，於其動者，欲其難進也。「萬世不移者山也，時飛時止者鴻雁也。」言山而及鴻雁，於其靜者，欲其及時也。公之於士也，可謂周矣。詩曰：「無言不醻，無德不報。」二三子何以報公乎？

邵茂誠詩集敘

貴、賤、壽、夭，天也。賢者必貴，仁者必壽，人之所欲也。人之所欲，適與天相值實難，譬如匠慶之山而得成虛，豈可常也哉。因其適相值，而責之以常。然此人之所以多怨而不通也。至於文人，其窮也固宜。勞心以耗神，盛氣以忤物，未老而衰病，無惡而得罪，鮮不以文者。天人之相值既難，而人又自賊如此，雖欲不困，得乎？茂誠諱迎，姓邵氏，與余同年，登進士第十有五年，而見之於吳興孫莘老之座上，出其詩數百篇，余讀之，彌月不厭。其文清和妙麗，如晉、宋間人。而詩尤可愛，咀嚼有味，雜以江左唐人之風。其為人篤學強記，恭儉孝友，而貫穿法律，敏於吏事。其狀若不勝衣，語言氣息僅屬。余固哀其任衆難以瘁其身，且疑其將病也。踰年而茂誠卒。又明年，余過高郵，則其喪在焉。入哭之，敗幃瓦燈，塵埃蕭然，為之出涕太息。夫原憲之貧，顏回之短命，揚雄之無子，馮衍之不遇，皇甫士安之篤疾，彼遇其一，而人哀之至今。而茂誠兼之，豈非命也哉？余是以錄其文，哀而不怨，亦茂誠之意也。

錢塘勤上人詩集敘

昔翟公罷廷尉，賓客無一人至者。其後復用，賓客欲往，翟公大書其門曰：「一死一生，乃知交情。一貧一富，乃知交態。一貴一賤，交情乃見。」世以為口實。然余嘗薄其為人，以為客則陋矣，而公之所以待客者，獨不為小哉？故太子少師歐陽公好士，為天下第一。士有一言中於道，不遠千里而求之，甚於士之求公。以故盡致天下豪俊，自庸衆人以顯於世者，固多矣。然士之負公者亦時有。蓋嘗慨然太息，以人之難知，為好士者之戒。意公之於士，自是少倦。而其退老於潁水之上，余往見之，則猶論士之賢者，唯恐其不聞於世也。至於負己者，則曰是罪在我，非其過。翟公之客負之於死生貴賤之間，而公之士叛公於瞬息俄頃之際。翟公罪客，而公罪己，與士益厚，賢於古人遠矣。公不喜佛老，其徒有治詩書學仁義之說者，必引而進之。佛者惠勤，從公游三十餘年，公常稱之為聰明才智有學問者，尤長於詩。公薨於汝陰，余哭之於其室。其後見之，語及於公，未嘗不涕泣也。勤固無求於世，而公又非有德於勤者，其所以涕泣不忘，豈為利也哉。余然後益知勤之賢。使其得列於士大夫之間，而從事於功名，其不負公也審矣。熙寧七年，余自錢塘將赴高密，勤出其詩若干篇，求余文以傳於世。余以為詩非待文而傳者也，若其為人之大略，則非斯文莫之傳也。

晁君成詩集敘

達賢者有後，張湯是也。張湯宜無後者也。無其實而竊其名者無後，揚雄是也。揚雄宜有後者也。達賢者有後，吾是以知蔽賢者之無後也。無其實而竊其名者無後，吾是以知有其實而辭其名者之有後也。賢者，民之所以生也，而蔽之，是絕民也。名者，古今之達尊也，重於富貴而竊之，是欺天也。絕民欺天，其無後不亦宜乎！故曰達賢者與有其實而辭其名者皆有後。吾常誦之云爾。乃者官於杭，杭之新城令晁君君成，諱端友者，君子人也。吾與之游三年，知其為君子，而不知其能文與詩，而君亦未嘗有一語及此者。其後君既歿於京師，其子補之出君之詩三百六十篇。讀之而驚曰：嗟夫，詩之指雖微，然其美惡高下，猶有可以言傳而指見者。至於人之賢不肖，其深遠茫昧難知，蓋甚於詩。今吾尚不能知君之能詩，則其所謂知君之為君子者，果能盡知之乎。君以進士得官，所至民安樂之，惟恐其去。然未嘗以一言求於人。凡從仕二十有三年，而後改官以沒。由此觀之，非獨吾不知，舉世莫之知也。君之詩清厚靜深，如其為人，而每篇輒出新意奇語，宜為人所共愛，其勢非君深自覆匿，人必知之。而其子補之，於文無所不能，博辯俊偉，絕人遠甚，將必顯於世。吾是以益知有其實而辭其名者之必有後也。昔李郃為漢中候吏，和帝遣二使者微服入蜀，館於郃。郃以星知之。後三年，使者為漢中守，而郃猶為候吏，人莫知之者，其博學隱德之報在其子固。詩曰：「豈弟君子，神所勞矣。」

鳧繹先生詩集敘

孔子曰：「吾猶及史之闕文也。有馬者借人乘之，今亡矣夫。」史之不闕文，與馬之不借人也，豈有損益於世也哉？然且識之，以為世之君子長者，日以遠矣，後生不復見其流風遺俗，是以日趨於智巧，便佞而莫之止。是二者雖不足以損益，而君子長者之澤在焉，則孔子識之，而況其足以損益於世者乎。昔吾先君適京師，與卿士大夫游，歸以語軾曰：「自今以住，文章其日工，而道將散矣。士慕遠而忽近，貴華而賤實，吾已見其兆矣。」以魯人鳧繹先生之詩文十餘篇示軾曰：「小子識之。後數十年，天下無復為斯文者也。」先生之詩文，皆有為而作，精悍確苦，言必中當世之過，鑿鑿乎如五穀必可以療饑，斷斷乎如藥石必可以伐病。其游談以為高，枝詞以為觀美者，先生無一言焉。其後二十餘年，先君既沒，而其言存。士之為文者，莫不超然出於形器之表，微言高論，既已鄙陋漢、唐，而其反復論難，正言不諱，如先生之文者，世莫之貴矣。軾是以悲於孔子之言，而懷先君之遺訓，益求先生之文，而得之於其子復，乃錄而藏之。先生諱太初，字醇之，姓顏氏，先師兗公之四十七世孫云。

徐州鹿鳴燕賦詩敘

余聞之，德行興賢，太高而不可考，射御選士，已卑而不足行。永惟三代以來，莫如吾宋之盛。始於鄉舉，率用韋平之一經；終於廷策，庶幾晁董之三道。眷此房心之野，實惟孝秀之淵。元豐元年，三郡之士皆舉於徐。九月辛丑晦，會于黃樓，修舊事也。庭實旅百，貢先前列之龜；工歌拜三，義取食蘋之鹿。是日也，天高氣清，水落石出，仰觀四山之晻曖，俯聽二洪之怒號，眷焉顧之，有足樂者。於是講廢禮，放鄭聲，部刺史勸駕，鄉先生在位，羣賢畢集，逸民來會。以謂古者於旅也語，而君子會友以文，爰賦筆札，以侑樽俎。載色載笑，有同於泮水；一觴一詠，無愧於山陰。直禮義之遺風，而太平之盛節也。大夫庶士，不鄙謂余，屬為斯文，以舉是禮。余於嘉祐之末，以進士入官，偶儷之文，疇昔所上。揚雄雖悔於少作，鍾儀敢廢於南音。貽諸故人，必不我誚也。

王定國詩集敘

太史公論詩，以為「國風好色而不淫，小雅怨誹而不亂。」以余觀之，是特識變風變雅耳，烏覩詩之正乎？昔先王之澤衰，然後變風發乎情，雖衰而未竭，是以猶止於禮義，以為賢於無所止者而已。若夫發於情止於忠孝者，其詩豈可同日而語哉！古今詩人衆矣，而杜子美為首，豈非以其流落饑寒，終身不用，而一飯未嘗忘君也歟。今定國以余故得罪，貶海上三年，一子死貶所，一子死於家，定國亦病幾死。余意其怨我甚，不敢以書相聞。而定國歸至江西，以其嶺外所作詩數百首寄余，皆清平豐融，藹然有治世之音，其言與志得道行者無異。幽憂憤歎之作，蓋亦有之矣，特恐死嶺外，而天子之恩不及報，以忝其父祖耳。孔子曰：「不怨天，不尤人。」定國且不我怨，而肯怨天乎！余然後廢卷而歎，自恨其人之淺也。又念昔者定國過余於彭城，留十日，往返作詩幾百餘篇，余苦其多，畏其敏，而服其工也。一日，定國與顏復長道游泗水，登桓山，吹笛飲酒，乘月而歸。余亦置酒黃樓上以待之，曰：「李太白死，世無此樂三百年矣。」今余老，不復作詩，又以病止酒，閉門不出。門外數步即大江，經月不至江上，眊眊焉真一老農夫也。而定國詩益工，飲酒不衰，所至窮山水之勝，不以厄窮衰老改其度。今而後，余之所畏服於定國者，不獨其詩也。

聖散子敘

昔嘗覽千金方。三建散云：「風冷痰飲，癥癖![疒皆](../../imgs/3fac.gif)瘧，無所不治。」而孫思邈特為著論，以謂此方用藥，節度不近人情，至於救急，其驗特異。乃知神物效靈，不拘常制，至理開惑，智不能知。今僕所蓄聖散子，殆此類耶？自古論病，惟傷寒最為危急，其表裏虛實，日數證候，應汗應下之類。差之毫釐，輒至不救，而用聖散子者，一切不問。凡陰陽二毒，男女相易，狀至危急者，連飲數劑，即汗出氣通，飲食稍進，神宇完復，更不用諸藥連服，取差其餘。輕者心額微汗，正爾無恙。藥性微熱，而陽毒發狂之類，服之即覺清涼，此殆不可以常理詰也。若時疫流行，平旦於大釜中煮之，不問老少良賤，各服一大盞，即時氣不入其門。平居無疾，能空腹一服，則飲食倍常，百疾不生。真濟世之具，衛家之寶也。其方不知所從出，得之於眉山人巢君穀，穀多學好方，秘惜此方，不傳其子。余苦求得之。謫居黃州，比年時疫，合此藥散之，所活不可勝數，巢初授余，約不傳人，指江水為盟。余竊隘之，乃以傳蘄水人龐君安時，安時以善醫聞於世。又善著書，欲以傳後，故以授之，亦使巢君之名，與此方同不朽也。

田表聖奏議敘

故諫議大夫贈司徒田公表聖奏議十篇。嗚呼，田公，古之遺直也。其盡言不諱，蓋自敵以下受之，有不能堪者，而況於人主乎！吾是以知二宗之聖也。自太平興國以來，至于咸平，可謂天下大治，千載一時矣。而田公之言，常若有不測之憂，近在朝夕者，何哉？古之君子，必憂治世而危明主。明主有絕人之資，而治世無可畏之防。夫有絕人之資，必輕其臣。無可畏之防，必易其民。此君子之所甚懼也。方漢文時，刑措不用，兵革不試，而賈誼之言曰：「天下有可長太息者，有可流涕者，有可痛哭者。」後世不以是少漢文，亦不以是甚賈誼。由此觀之，君子之遇，治世而事明主，法當如是也。誼雖不遇，而其所言略已施行，不幸早世，功烈不著於時。然誼嘗建言，使諸侯王子孫各以次受分地，文帝未及用，歷孝景至武帝，而主父偃舉行之，漢室以安。今公之言，十未用五六也，安知來世不有若偃者，舉而行之歟。願廣其書於世，必有與公合者，此亦忠臣孝子之志也。

樂全先生文集敘

孔北海志大而論高，功烈不見于世，然英偉豪傑之氣，自為一時所宗。其論盛孝章、郗鴻豫書，慨然有烈丈夫之風，諸葛孔明不以文章自名，而開物成務之姿，綜練名實之意，自見於言語。至出師表簡而盡，直而不肆，大哉言乎，與伊訓、說命相表裏，非秦漢以來以事君為悅者所能至也。常恨二人之文，不見其全，今吾樂全先生張公安道，其庶幾乎！嗚呼，士不以天下之重自任久矣。言語非不工也，政事文學非不敏且博也。然至於臨大事，鮮不忘其故失其守者，其器小也。公為布衣，則頎然已有公輔之望。自少出仕，至老而歸，未嘗以言徇物，以色假人。雖對人主，必同而後言。毀譽不動，得喪若一，真孔子所謂大臣以道事君者。世遠道散，雖志士仁人，或少貶以求用，公獨以邁往之氣，行正大之言，曰：「用之則行，舍之則藏。」上不求合於人主，故雖貴而不用，用而不盡。下不求合於士大夫，故悅公者寡，不悅者衆。然至言天下偉人，則必以公為首。公盡性知命，體乎自然，而行乎不得已，非蘄以文字名世者也。然自慶曆以來，訖元豐四十餘年，所與人主論天下事，見於章疏者多矣，或用或不用，而皆本於禮義，合於人情，是非有考於前，而成敗有驗於後。及其他詩文，皆清遠雄麗，讀者可以想見其為人。信乎其有似於孔北海、諸葛孔明也。軾年二十，以諸生見公成都，公一見，待以國士。今三十餘年，所以開發成就之者至矣，而軾終無所效尺寸於公者，獨求其文集，手校而家藏之，且論其大略，以待後世之君子。昔曾魯公嘗為軾言，公在人主前論大事，他人終日反覆不能盡者，公必數言而決，粲然成文，皆可書而誦也。言雖不盡用，然慶曆以來，名臣為人主所敬莫如公者。公今年八十一，杜門卻掃，終日危坐，將與造物者游於無何有之鄉，言且不可得聞，而況其文乎。凡為文若干卷，若干首。

范文正公文集敘

慶曆三年，軾始總角入鄉校，士有自京師來者，以魯人石守道所作慶曆聖德詩示鄉先生。軾從旁竊觀，則能誦習其詞，問先生以所頌十一人者何人也？先生曰：「童子何用知之？」軾曰：「此天人也耶，則不敢知；若亦人耳，何為其不可？」先生奇軾言，盡以告之，且曰：「韓、范、富、歐陽，此四人者，人傑也。」時雖未盡了，則已私識之矣。嘉祐二年，始舉進士，至京師則范公歿。既葬，而墓碑出，讀之至流涕，曰：「吾得其為人。」蓋十有五年，而不一見其面，豈非命也歟。是歲登第，始見知於歐陽公，因公以識韓、富，皆以國士待軾，曰：「恨子不識范文正公。」其後三年，過許，始識公之仲子，今丞相堯夫。又六年，始見其叔彝叟京師。又十一年，遂與其季德孺同僚于徐。皆一見如舊。且以公遺藁見屬為敘。又十三年，乃克為之。嗚呼，公之功德，蓋不待文而顯，其文亦不待敘而傳。然不敢詞者，自以八歲知敬愛公，今四十七年矣。彼三傑者，皆得從之游，而公獨不識，以為平生之恨，若獲挂名其文字中，以自托於門下士之末，豈非疇昔之願也哉。古之君子，如伊尹、太公、管仲、樂毅之流，其王霸之略，皆定於畎畝中，非仕而後學者也。淮陰侯見高帝於漢中，論劉、項短長，畫取三秦如指諸掌，及佐帝定天下，漢中之言，無一不酬者。諸葛孔明臥草廬中，與先主策曹操、孫權，規取劉璋，因蜀之資，以爭天下，終身不易其言。此豈口傳耳受，嘗試為之，而僥倖其或成者哉。公在天聖中，居太夫人憂，則已有憂天下，致太平之意，故為萬言書以遺宰相，天下傳誦。至用為將，擢為執政，考其平生所為，無出此書者，今其集二十卷，為詩賦二百六十八，為文一百六十五。其於仁義禮樂，忠信孝弟，蓋如饑渴之於飲食，欲須臾忘而不可得，如火之熱，如水之濕，蓋其天性有不得不然者，雖弄翰戲語，率然而作，必歸於此。故天下信其誠，爭師尊之。孔子曰：「有德者必有言。」非有言也，德之發於口者也。又曰：「我戰則克，祭則受福。」非能戰也，德之見於怒者也。元祐四年四月二十一日。

六一居士集敘

夫言有大而非夸，達者信之，衆人疑焉。孔子曰：「天之將喪斯文也。後死者不得與於斯文也。」孟子曰：「禹抑洪水。孔子作春秋。而予距楊、墨。」蓋以是配禹也。文章之得喪，何與於天，而禹之功與天地並，孔子、孟子以空言配之。不已夸乎。自春秋作，而亂臣賊子懼。孟子之言行，而楊、墨之道廢。天下以為是固然，而不知其功。孟子既沒，有申、商、韓非之學，違道而趨利，殘民以厚主，其說至陋也，而士以是罔其上。上之人僥倖一切之功。靡然從之，而世無大人先生如孔子、孟子者，推其本末，權其禍福之輕重，以救其惑，故其學遂行。秦以是喪天下，陵夷至於勝、廣、劉、項之禍，死者十八九，天下蕭然。洪水之患，蓋不至此也。方秦之未得志也，使復有一孟子，則申、韓為空言，作於其心，害於其事，作於其事，害於其政者，必不至若是烈也。使楊、墨得志於天下，其禍豈減於申、韓哉！由此言之，雖以孟子配禹可也。太史公曰：「蓋公言黃、老，賈誼、晁錯明申、韓。」錯不足道也，而誼亦為之，余以是知邪說之移人。雖豪傑之士，有不免者，況衆人乎！自漢以來，道術不出於孔氏，而亂天下者多矣。晉以老莊亡，梁以佛亡，莫或正之，五百餘年。而後得韓愈，學者以愈配孟子，蓋庶幾焉。愈之後三百有餘年，而後得歐陽子，其學推韓愈、孟子以達於孔氏，著禮樂仁義之實，以合於大道。其言簡而明，信而通，引物連類，折之於至理，以服人心，故天下翕然師尊之。自歐陽子之存，世之不說者，譁而功之，能折困其身，而不能屈其言。士無賢不肖，不謀而同曰：「歐陽子，今之韓愈也。」宋興七十餘年，民不知兵，富而教之，至天聖、景祐極矣，而斯文終有愧於古。士亦因陋守舊，論卑而氣弱。自歐陽子出，天下爭自濯磨，以通經學古為高，以救時行道為賢，以犯顏納諫為忠。長育成就，至嘉祐末，號稱多士。歐陽子之功為多。嗚呼，此豈人力也哉？非天其孰能使之！歐陽子沒十有餘年，士始為新學，以佛老之似，亂周孔之真，識者憂之。賴天子明聖，詔修取士法，風厲學者，專治孔氏，黜異端，然後風俗一變。考論師友，淵源所自，復知誦習歐陽子之書。予得其詩文七百六十六篇於其子棐，乃次而論之曰：「歐陽子論大道似韓愈，論事似陸贄，記事似司馬遷，詩賦似李白。此非余言也，天下之言也。」歐陽子諱脩，字永叔。既老，自謂六一居士云。

## 字說三首

文與可字說

「鄉人皆好之，何如？」曰：「未可也。」「鄉人皆惡之，何如？」曰：「未可也。不如鄉人之善者好之，其不善者惡之。」「善者好之，不善者惡之，足以為君子乎？」曰：「未也。」孔子為問者言也，以為賢於所問者而已。君子之居鄉也，善者以勸，不善者以恥，夫何惡之有？君子不惡人，亦不惡於人。子夏之於人也，可者與之，其不可者拒之。子張曰：「君子尊賢而容衆。嘉善而矜不能。」我之大賢歟，於人何所不容？我之不賢歟，人將拒我，如之何其拒人也。子張之意，豈不曰與其可者，而其不可者自遠乎？「使不可者而果遠也，則其為拒也甚矣，而子張何惡於拒也？」曰：「惡其有意於拒也。」「夫茍有意於拒，則天下相率而去之，吾誰與居？然則孔子之於孺悲也，非拒歟？」曰：「孔子以不屑教誨為教誨者也，非拒也。夫茍無意於拒，則可者與之，雖孔子、子張皆然。」吾友文君名同，字與可。或曰：「為子夏者歟？」曰：「非也。取其與，不取其拒，為子張者也。」與可之為人也，守道而忘勢，行義而忘利，脩德而忘名，與為不義，雖祿之千乘不顧也。雖然，未嘗有惡於人，人亦莫之惡也。故曰：與可為子張者也。

楊薦字說

楊君以其所名薦，請字於余。余字之尊，已而告之曰：古之君子，佩玉而服韍，戴冕而垂旒，一獻之禮，賓主百拜，俯僂而後食。夫所為飲食者，為飽也；所為衣服者，為暖也。若直曰飽暖而已，則夫古之君子，其無乃為紛紛而無益，迂闊而過當耶？蓋君子小人之分，生於足與不足之間。若是足以已矣，而必為之節文。故其所以養其身者甚周，而其所以自居者甚高而可畏，凜乎其若處女之在閨也，兢兢乎其若懷千金之璧而行也。夫是以不仁者不敢至於其![土廧](../../imgs/214dc.gif)，不義者不敢過其門。惟其所為者，止於足以已矣之間，則人亦狎之而輕，加之以不義。由此觀之，凡世之所謂紛紛而無益，迂闊而過當者，皆君子之所以自尊也。易曰：「藉用白茅，無咎。」孔子曰：「茍錯諸地而可矣。」藉之用茅，何咎之有？地非不足錯也，而必茅之為藉，是君子之過以自尊也。予欲楊君之過以自尊，故因其名薦，而取諸易以為之字。楊君有俊才，聰明果敢有過於人，而余獨憂其所以自愛重者不至而已矣。

張厚之忠甫字說

張厚之忠甫，樂全先生子也。美才而好學，信道而篤志，先生名之曰恕，而其客蘇軾子瞻和仲推先生之意，字之曰厚之，又曰忠甫。且告之曰：事有近而用遠，言有約而義博者，渴必飲，饑必食，食必五穀，飲必水。此夫婦之愚所共知，而聖人之智所不能易也。一言而可以終身行之者，恕也。仁者得之而後仁，智者得之而後智。施於君臣父子夫婦朋友之間，無所適而不可，是饑渴飲食之道也。故曾子曰：「夫子之道，忠恕而已矣。」而孔子亦曰：「如有周公之才之美，使驕且吝，其餘不足觀也已。」夫驕且吝，豈非不恕而已乎？人而能恕也，雖孔子可庶幾；人而不能恕，雖周公不足觀也。先生之所以遺子者至矣，吾不能加豪末於此矣。然而曾子謂之忠恕，詩人謂之忠厚。以吾觀之，忠與恕與厚，是三言者，聖人之所謂一道也。或謂之穀，或謂之米，或謂之飯，此豈二物也哉？然謂穀米，謂米飯則不可。故吾願子貫三言而并佩之。將有為也，將有言也，必反而求之曰：「吾未恕乎？未厚乎？未忠乎？」自反而恕矣，厚矣，忠矣，然後從之。此孔子、曾子、詩人之意也，先生之意也。

* * *

