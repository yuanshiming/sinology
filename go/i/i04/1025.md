

## 蘇東坡全集

##### 東坡前集
　　　`卷二十五`

* * *

## 表狀三十三首

密州謝上表

臣軾言。昨奉敕差知密州軍州事，已於今月三日到任上訖。草芥賤微，敢干洪造；乾坤廣大，曲遂私誠。受命撫躬，已自知於不稱；入境問俗，又復過於所期。臣軾`中謝`伏念臣家世至寒，性資甚下。學雖篤志，本先朝進士，篆刻之文，論不適時，皆老生常談陳腐之說。分於聖世，處以散材。一自離去闕庭，屢更歲籥。塵埃筆硯，漸忘舊學之淵源；奔走簿書，粗識小人之情偽。欲自試於民社，庶有助於涓涘。以為公朝，不廢私願。攜孥上國，預憂桂玉之不克；請郡東方，實欲弟昆之相近。自惟何幸，動獲所求。雖父兄所以處臣，其僥倖不過如此。雖云疏外，有此遭逢。此蓋伏遇皇帝陛下躬上聖之資，建太平之業，以為人無賢愚，皆有可用。故雖如臣等輩，猶未盡捐。臣敢不仰酬至恩，益堅素守。推廣中和之政，撫綏疲瘵之民。要使民之安臣，則為臣之報國。臣無任瞻天荷聖激切屏營之至。

徐州謝上表

臣軾言。分符高密，已竊名邦；改命東徐，復塵督府。荷恩深厚，撫已兢慚。臣軾`中謝`伏念臣奮身農畝，託跡書林。信道直前，曾無坎井之避；立朝寡助，誰為先後之容。向者屢獻瞽言，仰塵聖鑒。豈有意於為異，蓋篤信其所聞。顧慚迂闊之言，雖多而無益；惟有朴忠之素，既久而猶堅。遠不忘君，未忍改其常度；言之無罪，實深恃於至仁。知臣者謂臣愛君，不知臣者謂臣多事。空懷此意，誰復見明。伏惟皇帝陛下，日月照臨，乾坤覆燾。察孤危之易毀，諒拙直之無他。安全陋軀，畀付善地。民淳訟簡，殊無施設之方；食足身閑，仰愧生成之賜。顧力報之無所，懷孤忠而自憐。

徐州謝獎諭表

臣軾言。伏奉今月四日敕，以臣去歲修城捍水，粗免疏虞，特賜獎諭者。奔走服勤，人臣之常事；褒稱勞勉，學者之至榮。自惟何人，乃辱斯語。臣軾誠惶誠恐，頓首頓首。伏念臣學無師法，才與世疏。經術既已不深，吏事又其所短。累忝優寄，卒無異稱。寬如定遠之言，平平無取；拙比道州之政，下下宜然。乃者河決澶淵，毒流淮泗。百堵皆作，蓋僚吏之劬勞；三板不沈，本朝廷之威德。而臣下掠衆美，上貪天功。獨竊璽書之榮，以為私室之寶。此蓋伏遇皇帝陛下，天覆四海，子養萬民。哀無辜之遭罹，特遣使以存問。既蠲免其賦調，又飲食其饑寒。所以錄臣之微勞，蓋將責臣之來效。臣敢不躬親畚築，益修今歲之防；安集流亡，盡復平時之業。庶殫朽鈍，少補絲毫。臣無任。

徐州賀河平表

臣軾言。竊聞黃河決口已遂閉塞者。聖謨獨運，天眷莫違。庶邦子來，民罔告病。萬杵雷動，役不逾時。遂消東北莫大之憂，然後麥禾可得而食。人無後患，喜若再生。臣軾`中謝`伏以大河為災，歷世所病。禹治兗州之野，十有三載乃同；漢築宣房之宮，二十餘年而定。未有收狂瀾於既潰，復故道於將堙。俯仰而成，神速若此。恭惟皇帝陛下，至仁博施，神智無方。達四聰以來衆言，廣大孝以安宗廟。水當潤下，河不溢流。屬歲久之無虞，故患生於所忽。方其決也，本吏失其防，而非天意；及其復也，蓋天助有德，而非人功。振古所無，溥天同慶。維豐沛之大澤，實汴泗之所鍾。伊昔橫流，凜孤城之若塊；迨茲平定，蔚秋稼以如雲。害既廣則利多，憂獨深而喜倍。雖官守有限，不獲趨外庭以稱觴；而民意所同，亦能抒下情而作頌。臣無任。

湖州謝上表

臣軾言。蒙恩就移，前件差遣，已於今月二十日到任上訖者。風俗阜安，在東南號為無事；山水清遠，本朝廷所以優賢。顧惟何人，亦與茲選。臣軾`中謝`伏念臣性資頑鄙，名跡堙微。議論闊疏，文學淺陋。凡人必有一得，而臣獨無寸長。荷先帝之誤恩，擢置三館；蒙陛下之過聽，付以兩州。非不欲痛自激昂，少酬恩造。而才分所局，有過無功；法令具存，雖勤何補。罪固多矣，臣猶知之。夫何越次之名邦，更許借資而顯受。顧惟無狀，豈不知恩。此蓋伏遇皇帝陛下，天覆羣生，海涵萬族。用人不求其備，嘉善而矜不能。知其愚不適時，難以追陪新進；察其老不生事，或能牧養小民。而臣頃在錢塘，樂其風土魚鳥之性，既自得於江湖。吳越之人，亦安臣之教令。敢不奉法勤職，息訟平刑。上以廣朝廷之仁，下以慰父老之望。臣無任。

到黃州謝表

臣軾言。去歲十二月二十九日，准敕，責授臣檢校尚書水部員外郎，充黃州團練副使，本州安置，不得僉書公事，臣已於今月一日到本所訖者。狂愚冒犯，固有常刑。仁聖矜憐，特從輕典。赦其必死，許以自新。祗服訓辭，惟知感涕。`中謝`伏念臣早緣科第，誤忝縉紳。親逢睿哲之興，遂有功名之意。亦嘗召對便殿，考其所學之言；試守三州，觀其所行之實。而臣用意過當，日趨於迷。賦命衰窮，天奪其魄；叛違義理，辜負恩私。茫如醉夢之中，不知言語之出。雖至仁屢赦，而衆議不容。案罪責情，固宜伏斧鑕於兩觀；推恩屈法，猶當禦魑魅於三危。豈謂尚玷散員，更叨善地。投畀麏鼯之野，保全樗櫟之生。臣雖至愚，豈不知幸。此蓋伏遇皇帝陛下，德刑並用，善惡兼容。欲使法行而知恩，是用小懲而大戒。天地能覆載之，而不能容之於度外；父母能生育之，而不能出之於死中。伏惟此恩，何以為報。惟當蔬食沒齒，杜門思愆。深悟積年之非，永為多士之戒。貪戀聖世，不敢殺身；庶幾餘生，未為棄物。若獲盡力鞭箠之下，必將捐軀矢石之間。指天誓心，有死無易。臣無任。

謝失覺察妖賊放罪表

臣軾言。去年十二月十五日，准淮南轉運司牒，奉聖旨，差官取勘，臣前任知徐州日，不覺察百姓李鐸、郭進等謀反事。臣尋具析，在任日曾選差沂州百姓程棐，令緝捕凶逆賊人，致棐告獲前件妖賊，因依乞勘會施行，至今年七月二日，復准轉運司牒，坐准尚書刑部牒，奉聖旨，蘇軾送尚書刑部更不取勘。盜發所臨，守臣固當重責；罪疑則赦，聖主所以廣恩。自驚廢逐之餘，猶在愍憐之數。臣軾誠惶誠恐，頓首頓首。伏念臣早蒙殊遇，擢領大邦。上不能以道化民，達忠孝於所部；下不能以刑齊物，消姦宄於未萌。致使妄庸，敢圖僭逆。原其不職，夫豈勝誅。況茲溝瀆之中，重遇雷霆之譴。無官可削，撫已知危。至於捕斬羣盜之功，乃是鄰近一夫之力。靖言其始，偶出於臣。雖為國督奸，常懷此志；而因人成事，豈足言勞。勉自列於涓埃，庶少寬於斧鋮。豈謂蕩然之澤，許以勿推。收驚魄於散亡，假餘生之晷刻。退思所自，為幸何多。此蓋伏遇皇帝陛下，舞虞舜之干，示人不殺；祝成湯之網，與物求生。其間用刑，本不得已；稍有可赦，無不從寬。務在考實而原情，何嘗記過而忘善。益悟向時之所坐，皆是微臣之自貽。感愧終身，論報無地。布衣蔬食，或未死於饑寒；石心木腸，誓不忘於忠義。臣無任。

謝量移汝州表

臣軾言。伏奉正月二十五日誥命，特授臣汝州團練副使，本州安置，不得僉書公事者。稍從內遷，示不終棄。罪已甘於萬死，恩實出於再生。祗服訓詞，惟知感涕。臣軾誠惶誠恐，頓首頓首。伏念臣向者名過其實，食浮於人。兄弟並竊於賢科，衣冠或以為盛事。旋從冊府，出領郡符。既無片善可紀於絲毫，而以重罪當膏於斧鋮。雖蒙恩貸，有愧平生。隻影自憐，命寄江湖之上；驚魂未定，夢游縲紲之中。憔悴非人，章狂失志。妻孥之所竊笑，親友至於絕交。疾病連年，人皆相傳為已死；饑寒併日，臣亦自厭其餘生。豈謂草芥之賤微，尚煩朝廷之紀錄。開其恫悔，許以甄收。此蓋伏遇皇帝陛下，湯德日新，堯仁天覆。建原廟以安祖考，正六宮而修典刑。百廢具興，多士爰集。彈冠結綬，共欣千載之逢；掩面向隅，不忍一夫之泣。故推涓滴，以及焦枯。顧惟效死之無門，殺身何益，更欲呼天而自列，尚口乃窮。徒有此心，期於異日。臣無任。

乞常州居住表

臣軾言。臣聞聖人之行法也，如雷霆之震草木，威怒雖甚，而歸於欲其生；人主之罪人也，如父母之譴子孫，鞭撻甚嚴，而不忍致之死。臣漂流棄物，枯槁餘生。泣血書詞，呼天請命。願回日月之照，一明葵藿之心。此言朝聞，夕死無憾。臣軾誠惶誠恐，頓首頓首。臣昔者嘗對便殿，親聞德音。似蒙聖知，不在人後。而狂狷妄發，上負恩私。既有司皆以為可誅，雖明主不得而獨赦。一從吏議，坐廢五年。積憂薰心，驚齒髮之先變；抱恨刻骨，傷皮肉之僅存。近者蒙恩，量移汝州，伏讀訓詞。有「人材實難，弗忍終棄」之語。豈獨知免於縲絏，亦將有望於桑榆。但未死亡，終見天日。豈敢復以遲暮為歎，更生僥覬之心。但以祿廩久空，衣食不繼。累重道遠，不免舟行。自離黃州，風濤驚恐，舉家重病，一子喪亡。今雖已至泗州，而貲用罄竭，去汝尚遠，難於陸行。無屋可居，無田可食，二十餘口，不知所歸，饑寒之憂，近在朝夕。與其強顏忍恥，干求於衆人；不若歸命投誠，控告於君父。臣有薄田在常州宜興縣，粗給饘粥，欲望聖慈許於常州居住。又恐罪戾至重，未可聽從便安，輒敘微勞，庶蒙恩貸。臣先任徐州日，以河水浸城，幾至淪陷。臣日夜守捍，偶獲安全，曾蒙朝廷降敕獎諭。又嘗選用沂州百姓程棐，令購捕凶黨，致獲謀反妖賊李鐸、郭進等一十七人，亦蒙聖恩保明放罪。皆臣子之常分，無涓埃之可言。冒昧自陳，出於窮迫。庶幾因緣僥倖，功過相除。稍出羈囚，得從所便。重念臣受性剛褊，賦命奇窮。既獲罪於天，又無助於下。怨仇交積，罪惡橫生。羣言或起於愛憎，孤忠遂陷於疑似。中雖無愧，不敢自明。向非人主獨賜保全，則臣之微生豈有今日。伏惟皇帝陛下，聖神天縱，文武生知。得天下之英才，已全三樂；躋斯民於仁壽，不棄一夫。勃然中興，可謂盡善。而臣抱百年之永歎，悼一飽之無時，貧病交攻，死生莫保。雖鳧雁飛集，何足計於朝廷，而犬馬蓋帷，猶有求於陛下。敢祈仁聖，少賜矜憐。臣見一面前去，至南京以來，聽候朝旨。干冒天威，臣無任。

到常州謝表二首

臣軾言。先蒙恩授汝州團練副使，本州安置，尋上表乞於常州居住。奉聖旨，依所乞，臣已於今月二十二日到常州訖者。積釁難磨，未經洗滌；至仁易感，許即便安。祗荷寵靈，惟知感涕。`中謝`伏念臣所犯罪戾，本合誅夷。向非先帝之至明，豈有餘生於今日。銜恩未報，有志不從。已分沒身，寄殘骸於魑魅；敢期擇地，收暮景於桑榆。此蓋伏遇皇帝陛下，仁孝生知，聰明天縱。寅奉上帝之眷命，述修累聖之成謀。念此菅蒯之微，庶幾簪履之舊。俾安田畝，稍出縲囚。飽食無思，但日陶於新化；杜門自省，當益念於往愆。臣無任。

　　`又`

臣軾言。先蒙恩授汝州團練副使，本州安置，尋上表乞於常州居住，奉聖旨，依所乞，臣已於今月二十二日到常州訖者。罪大人微，自甘永棄；食貧口衆，未免求安。忽奉俞音，出於獨斷；仰銜恩施，不覺涕零。`中謝`伏念臣猥以凡才，早塵仕籍。生逢有作之聖，獨抱不移之愚。廢棄六年，已忘形於田野；泝沿萬里，偶脫命於江潭。豈謂此生得從所便。此蓋伏遇太皇太后陛下，厚德載物，至仁代天。春生秋成，本無心於草木；風行雷動，自有信於蟲魚。致此幽頑，亦叨恩宥。耕田鑿井，得漸齒於平民；碎首刳肝，尚未知其死所。臣無任。

登州謝上表二首

臣軾言。伏奉告命，授臣朝奉郎、知登州軍州事，臣已於今月十五日到任上訖者。登雖小郡，地號極邊。自驚縲絏之餘，忽有民社之寄。拜恩不次，隕涕何言。`中謝`臣聞臣不密則失身，而臣無周身之智；人不可以無學，而臣有不學之愚。積此兩愆，本當萬死。坐受六年之謫，甘如五鼎之珍。擊鼓登聞，止求自便；買田陽羨，誓畢此生。豈期枯朽之中，有此遭逢之異。收召魂魄，復為平人；洗濯瑕疵，盡還舊物。此蓋伏遇皇帝陛下，內行曾、閔之孝，外發禹、湯之仁。日將旦而四海明，天方春而萬物作。於其黨而觀過，謂臣或出於愛君，就所短而求長，知臣稍習於治郡。致茲異寵，驟及非才。恭惟先帝全臣於衆怒必死之中，陛下起臣於散官永棄之地。沒身難報，碎首為期。臣無任。

　　`又`

臣軾言。伏奉告命，授臣朝奉郎、知登州軍州事，臣已於今月十五日到任上訖者。寵命過優，訓詞尤厚。非臣愚蠢所克承當。臣軾誠惶誠懼，頓首頓首。臣所領州，下臨漲海。人淳事簡，地瘠民貧。入境問農，首見父老。戴白扶杖，爭來馬前。皆云：「枯朽之餘，死亡無日，雖在田野，亦有識知。恭聞聖母至明而慈，嗣皇至仁而孝。每下號令，人皆涕流。願忍垂死之年，以待維新之政。」言雖甚拙，意則可知。見朝廷擢臣於久廢之中，謂臣愚必有以少塞其責。或能推廣上意，惠康小民。而臣天資鈍頑，學問寡淺。心已耗於多難，才不周其一身。將何以上荅聖知，下慰民願。伏惟太皇太后陛下，以任姒之位，行堯舜之仁。勤邦儉家，永為百王之令典；時使薄斂，故得萬國之歡心。豈煩爝火之微，更助日月之照。但知奉法，不敢求名。臣無任。

辭免起居舍人第一狀

右軾准閣門告報，已降告命，除臣依前官守起居舍人者。臣受材淺薄，臨事迂疏。起於罪廢之中，未有絲毫之效。驟陞清職，必致煩言。願回虛授之恩，庶免素餐之愧。所有告身，不敢祗受。

辭免起居舍人第二狀

右臣近奏乞辭免起居舍人恩命，准尚書省劄子奉聖旨不許辭免者。天威在顏，不違咫尺。父命於子，惟所東西。況茲久廢之餘，敢有不回之意。伏念臣受性褊狷，賦命奇窮。既早竊於賢科，復濫登於冊府。多取天下之公器，又處衆人之所爭。若此而全，從來未有。今者出於九死之地，始有再生之心。危跡粗安，驚魂未返。若驟膺非分之寵，恐別生意外之憂。縱無人災，必有鬼責。伏望聖慈，廓天地包函之量，推父母愛憐之心。知其實出於至誠，止欲自處於無過。追還新命，更選異材。使之識分以安身，孰與包羞而冒寵。再伸微懇，伏俟重誅。所有告身，臣不敢祗受。

辭免中書舍人狀

右臣准閣門告報，已降告命，除臣試中書舍人者。伏念臣頃自貶所，起知登州，到州五日，而召以省郎，至省半月，而擢為右史。欲自勉強，少酬恩私。而才無他長，職有常守。出入禁闥，三月有餘；考論事功，一毫無取。今又冒榮直授，躐衆驟遷。非次之陞，既難以處，不試而用，尤非所安。願回異恩，免速官謗。所有告身，臣不敢祗受。

謝中書舍人表二首

臣軾言。伏奉制命，授臣試中書舍人，仍改賜章服者。右史記言，已塵高選；西垣視草，復玷近班。皆儒者之至榮，豈平生之所望。臣軾誠感誠懼，頓首頓首。竊以詞命之職，古今所難。非獨取之於文，蓋將試之以事。至於機務，亦或與聞。雖四戶擅權，非當時之公議；而五花判事，亦前代之美談。及夫三字之除，乃是一切之政。但謂內朝之法從，安知宰相之屬官。既任止於訓詞，故權移於胥吏。恬不知怪，習為故常。先皇帝道冠百王，法垂萬世。建六官而修故事，辟三省以待異人。典章一新，名實皆正。遂申明於四禁，俾分領於六曹。遠則追直閣之司，近則通檢正之任。雖未聞政而聞事，蓋須有德而有言。如臣之愚，無一而可。草創潤色，既非鄭國之材，除書德音，又乏唐人之譽。忽當此選，莫測其由。此蓋伏遇皇帝陛下，將聖與仁，能哲而惠。雖在三年不言之際，已有十日並照之光。而臣日侍邇英，親聞訪道。仰天威之甚近，知聖鑒之難逃。謂臣嘗受先朝之知，實無左右之助。棄瑕往昔，責效將來。臣敢不益勵素心，無忘舊學。上體周公煩悉之誥，助成漢家深厚之文。苟無曠官，其敢言報。臣無任。

　　`又`

臣軾言。伏奉制命，授臣試中書舍人，仍改賜章服者。聖神獨斷，出成命於省中；衰病增光，溢虛名於朝右。訓詞之重，士論所榮。臣軾誠感誠懼，頓首頓首。臣聞有言逆心，此古人所以顛沛；積毀消骨，非聖主莫能保全。臣本受知於裕陵，亦嘗見待以國士。嘉其好直，許以能文。雖竄謫流離之餘，決無可用；而哀憐收拾之意，終不少衰。抱弓劍以長號，分簪履之永棄。豈期晚遇，又過初心。矧外制之深嚴，極西垣之清要。在唐之盛，以馬周、岑文本為得人；近世所傳，有楊億、歐陽脩之故事。不試而用，于今幾人。遂超同列之先，遠繼前脩之末。夫何頑鈍，有此遭逢。此蓋伏遇太皇太后陛下，憂國忘家，愛民如子。憂深故任其事者重，愛極故為之慮也長。敷求哲人，以遺嗣聖。所以兼收而並用，庶幾有得於其間。臣敢不盡其所能，期於無愧。始終自誓，故常以道而事君；夷嶮不同，則必見危而授命。臣無任。

辭免翰林學士第一狀

右臣准閣門告報，已降告命，除臣翰林學士知制誥者。臣竊謂自從西掖，直遷內制，雖祖宗故事，而近歲以來，少有此比，非高材重德雅望，不在此選。臣自量三者皆不迨人，驟當殊擢，實不自安。伏望聖慈，察臣至誠，非苟辭避，追還異恩，以厭公論。謹錄奏聞。

辭免翰林學士第二狀

右臣近者奏乞辭免翰林學士知制誥恩命，伏蒙降詔不允者。天地之恩，義無所謝；父母之訓，理不可違。而臣至愚，尚守所見。再傾微懇，不避重誅。非獨以學問荒唐，文詞鄙淺，已試無效，如前所陳。實以勞舊尚多，必有積薪之誚；兄弟並進，豈無連茹之嫌。誠不自安，非敢矯飾。伏望聖慈亮其悃愊，特許追還。庶免人言，俾得自效。所有告命，臣不敢祗受。謹錄奏聞。

謝宣召入院狀二首

右臣今月日西頭供奉官充待詔董士隆至臣所居，奉宣聖旨，召臣入院充學士者。詔語春溫，再命而僂；使華天降，一節以趨。在故事以嘗聞，豈平生之敢望。省循非稱，愧汗交深。竊以視草之官，自唐為盛。雖職親事秘，號為北門學士之榮；而祿薄地寒，至有京兆掾曹之請。豈如聖代，一振儒風。非徒好爵之縻，兼享大烹之養。玉堂賜篆，仰淳化之彌文；寶帶重金，佩元豐之新渥。既厚其禮，愈難其人。而臣以空疏冗散之材，衰病流離之後。生還萬里，坐閱三遷。不緣左右之容，躐處賢豪之上。此蓋伏遇皇帝陛下，生資文武，天祚聖神。雖亮陰不言，尚隱高宗之德；而訪落求助，已啟成王之心。首擇輔臣，次求法從。知人材之難得，采虛名而用臣。敢不益勵初心，力圖後效。才不逮古，雖慚內相之名；志常在民，庶免私人之誚。臣無任。

　　`又`

右臣今月日西頭供奉官充待詔董士隆至臣所居，奉宣聖旨，召臣入院充學士者。里巷傳呼，親臨詔使；私庭望拜，恭被德音。人言稽古之榮，臣有素餐之愧。懇詞雖至，成命莫回。伏以朝論所高，禁林為重。非徒翰墨之選，乃是將相之儲。禮絕同僚，歎裴、李於座上；功成異域，得頗、牧於禁中。宜有異人，來膺此選。而臣顓愚自信，狂直不回。先帝憐其孤忠，欲召而未果；陛下出於獨斷，決用而無疑。曾未周歲，而閱三官；試以百為，而無一可。保全已幸，擢用何名。此蓋伏遇太皇太后陛下，德協天人，心存社稷。受聖子之託天下，抱神孫而朝諸侯。巍巍其有成功，不見治跡；斷斷而無他技，專用老成。推其類以及臣，顧何能而在此。忠義之報，死生不移。臣無任。

謝翰林學士表二首

臣軾言。蒙恩除臣翰林學士知制誥者。名微不稱，寵至若驚。伏念臣經術空疏，吏能短淺。少年自守，無用於作新；去國生還，適逢於求舊。初何云補，遽辱甄收。此蓋伏遇皇帝陛下，文武生知，聰明天縱。法乾坤之廣運，體日月之照微。過采虛名，使陳薄技。敢不激昂晚節，砥礪初心。雖洪造之難酬，盡微生而後已。臣無任。

　　`又`

臣軾言。蒙恩除臣翰林學士知制誥者。寵光逾分，榮愧交中。伏念臣本以疏愚，起於遐陋。學雖篤志，皆場屋之空文；言不適時，豈朝廷之通論。老於憂患，望絕縉紳。此蓋伏遇太皇太后陛下，總覽政綱，灼知治體。恢復祖宗之舊，兼收文武之資。過錄愚忠，以敦薄俗。也不臨寵而懼，職思其憂。非敢有意於功名，庶幾少逃於罪悔。臣無任。

謝賜對衣金帶馬表二首

臣軾言。伏蒙聖慈，以臣入院，特賜衣一對，金腰帶一條，金鍍銀鞍轡馬一疋。被三品之服章，君子所以昭令德。分六閑之駔駿，朝廷所以旌有功。顧惟何人，亦與茲寵。拜恩俯僂，流汗交并。臣軾`中謝`伏念臣人微地寒，性迂才短。襲布韋而自薦，偶忝縉紳；駕款段以言歸，終安畎畝。豈謂便蕃之錫，萃於衰病之軀。此蓋伏遇皇帝陛下，總覽衆工，財成大化。至誠樂與，有緇衣之好賢；俊民用章，無白駒於空谷。不違寒陋，亦被光華。攬佩以思，遂識斷金之義；舉鞭自誓，敢忘希驥之心。臣無任。

　　`又`

臣軾言。伏蒙聖慈，以臣入院，特賜衣一對，金腰帶一條，金鍍銀鞍轡馬一疋。命服出笥，榮動搢紳。左驂在廷，光生徒馭。德不稱物，愧無所容。臣軾`中謝`伏念臣衰朽無功，蠢愚不學。已分鵜梁之刺，敢逃負乘之譏。再惟此恩，何自而至。此蓋伏遇太皇太后陛下，至神廣運，盛德兼容。躬周公之勤勞，而逸於委任；寶老氏之慈儉，而侈於禮賢。致此光榮，下及微陋。慨然攬轡，敢有意於澄清；束以立朝，尚可言於賓客。臣無任。

笏記二首

禁林之選，多士所榮。非獨文章之工，俾專翰墨；當屬典刑之老，以重朝廷。如臣空疏，豈宜塵冒。此蓋伏遇皇帝陛下，剛健純粹，緝熙光明。曲搜已棄之材，將建無窮之業。顧慙淺陋，將何補於聖明；惟有朴忠，誓不回於生死。臣無任。

　　`又`

西掖代言，已愧一時之高選，北門視草，又忝諸生之極榮。豈伊衰朽之餘，有此遭逢之異。此蓋伏遇太皇太后陛下，坤元利正，天造無私。靡求備於一人，將曲成於萬物。文章小技，縱有效於涓埃；草木微生，終難酬於雨露。臣無任。

辭免侍讀狀

右臣今月二十六日，准閣門告報，蒙恩除臣兼侍讀者。入侍邇英，其選至重。非獨分擿章句，實以仰備顧問。臣學術淺陋，恐非其人。況臣待罪禁林，初無吏責。又加廩賜之厚，益負尸素之憂。伏望聖慈，察其誠心，追回新命，以授能者。謹錄奏聞，伏候敕旨。

謝除侍讀表二首

臣軾言。今月一日蒙恩除臣兼侍讀者。學術本疏，老復加於謇訥；官聯愈近，職專在於討論。退省其愚，莫知所措。`中謝`伏以天威咫尺，顧末技以何施；聖敬日躋，豈羣臣之可望，非張禹、寬中之篤學，無量、懷素之懿文，則何以奉天子五學之游，求王人多聞之益。如臣愚暗，何與選揄。此蓋伏遇皇帝陛下，卓然生知，附以好學。方高宗恭默之後，正宣帝勵精之初。衆論並陳，悉洞照其情偽；陳編一覽，已周知於廢興。察臣衰病而無求，庶可親近而寡過。故茲拔用，驟及疲駑。臣敢不溫故知新，粗辦有司之職；見危致命，更輸異日之忠。臣無任。

　　`又`

臣軾言。今月一日蒙恩除臣兼侍讀者。北門視草，已叨儒者之極榮；西學上賢，復玷侍臣之高選。省循非稱，愧汗交懷。`中謝`竊惟講讀之臣，止以言語為職。考功課吏，無殿最之可書；陳善閉邪，有膏澤之潛潤。豈臣愚陋，亦所克堪。此蓋伏遇太皇太后陛下，憂思深長，德業久大。受先帝投艱之託，為神孫經遠之謀。故選左右前後之人，罔非吉士；使知興亡治亂之效，莫若多聞。謂臣雖無大過人之才，知臣粗有不欺君之實。故使朝夕與於討論。奉永日之清閑，未知所報；畢微生於盡瘁，終致此心。臣無任。

謝賜御書詩表

臣軾言。今月十五日，賜宴東宮，伏蒙聖恩差中使就賜臣御書詩一首者。玉斝金尊，霈若雲天之澤，寶章宸翰，煥乎奎璧之文。喜溢心顏，光生懷袖。臣軾誠感誠懼，頓首頓首。伏念臣猥緣末技，獲玷清流。早歲數奇，已老江湖之上；餘生何幸，得依日月之光。入侍燕間，與聞講學。卒桓榮之業，因人而成；登劉洎之牀，則臣豈敢。夫何珍賜，亦及微軀。此蓋伏遇皇帝陛下，道本生知，才惟天縱。文不數於游、夏，書已逼於鍾、王。心慕手追，陋文皇之由學，筆縱字大，笑宋武之未工。知臣遭遇之難，欲以顯榮其老。鏤之金石，庶傳玩於人人；付與子孫，俾輸忠於世世。臣無任。

謝三伏早出院表

臣軾言。君逸臣勞，固上下之分；金伏火見，亦消長之常。乃緣異恩，而許夙退。`中謝`伏念臣等誤緣末技，待罪禁林。戴星而朝，雖粗輸其勤拙；窮日之力，卒無補於絲毫。遽蒙假借之私，得遂委蛇之樂。此蓋伏遇太皇太后陛下，嚴於恭己，恕以馭臣。事既省於清心，日自長於化國。朝而不夕，前追靜治之風；伏當早歸，下遂疏愚之性。臣無任。

* * *

