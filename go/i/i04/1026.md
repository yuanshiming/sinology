

## 蘇東坡全集

##### 東坡前集
　　　`卷二十六`

* * *

## 表十六首

謝除龍圖閣學士表二首

臣軾言。伏蒙聖恩，以臣累章請郡，特除臣龍圖閣學士知杭州者。中禁寶儲，上應奎璧之象，先朝謨訓，遠同河洛之符。隸職其間，省躬非據。臣軾誠惶誠恐，頓首頓首。伏念臣學非有得，愚至不移。雖叨過實之名，卒無適用之器。少時妄意，蓋嘗有志於事功；晚歲積憂，但欲歸安於田畝。屬聖神之履運，荷識拔之非常。猶冀桑榆之收，遽迫犬馬之疾。力求閑散，庶免顛擠。豈謂皇帝陛下，聖度包荒，天慈委照。察其才有所短，不欲強置之禁嚴；知其進不由人，故特保全其終始。遂加此職，以賁其行。臣敢不仰緣末光，益勵素守。往何之而不可，中無愧之為安。但未死亡，必期報塞。臣無任感天荷聖，激切屏營之至。

　　`又`

臣軾言。伏蒙聖恩，以臣累章請郡，特除臣龍圖閣學士知杭州者。北扉清密，久愧素餐；內閣深嚴，復膺殊寵。以榮為懼，有靦在顏。臣軾誠惶誠恐，頓首頓首。伏念臣賦命數奇，與人多忤。遭遇仁祖，忝竊賢科。繼蒙英廟之深知，尤荷裕陵之見器。而流離若此，窮薄可知。晚親日月之光，常恐缾罍之溢。故求閑散，以避災迍。豈謂太皇太后陛下，天高聽卑，坤厚載物。愛惜臣下，固無異於子孫；委任官師，本不分於中外。致茲衰病，不失清華。然臣辭寵而益榮，求閑而得劇。雖云稍遠於爭地，尚恐終非其久安。敢不磨鈍自修，履冰知戒。庶全孤節，少荅殊私。臣無任感天荷聖，激切屏營之至。

謝賜對衣金帶馬表二首

臣軾言。伏蒙聖慈，特賜衣一對，金腰帶一條，金鍍銀鞍轡一副，馬一匹者。出笥之珍，已華朽質；解驂之賜，益耀衆觀。顧惟何人，亦被茲寵。臣軾誠惶誠恐，頓首頓首。伏念臣少而拙訥，老益疏愚。山野之姿，非文繡之所及；疲駑之質，雖鞭策以何加。方期冗散之安，更忝便蕃之賜。此蓋伏遇皇帝陛下，緝熙儒術，網羅人材。不愛車服寵數之章，使為吏民瞻望之美。據鞍有愧，束衽知榮。敢不奉以牧民，永思去害之指；施之大邑，庶無學製之傷。臣無任。

　　`又`

臣軾言。伏蒙聖恩，特賜衣一對，金腰帶一條，金鍍銀鞍轡一副，馬一匹者。命服斯皇，詩詠周宣之德；康侯用錫，易稱王母之仁。惠澤所加，臣工知勸。臣軾誠惶誠恐，頓首頓首。伏念臣資材朽鈍，學術空疏。矧茲衰病之餘，豈復光華之羨。荷寵章之蕃庶，人以為榮；顧形影之支離，臣惟自愧。此蓋伏遇太皇太后陛下，知人堯哲，徧物舜仁。時遣拾遺補過之臣，出為承流宣化之任。子衣安吉，不待請而得之；我馬虺聵，蓋知勞而賜者。敢不勉思忠藎，務報恩勤。永惟廄庫之珍，莫非民力；無忘獄市之寄，以副上心。臣無任。

笏記二首

臣軾言。隸職宸居，承流閫寄。自知衰朽，有玷寵光。此蓋伏遇皇帝陛下，總攬羣材，靡遺片善；曲收頑鈍，迭處清華。徒傾草木之心，莫報乾坤之施。臣無任。

　　`又`

既塵美職，復玷名藩。榮寵過情，省循知愧。此蓋伏遇太皇太后陛下，仁均動植，明燭幽微。特示寵章，以旌眷遇。恩勤莫報，生死難忘。臣無任。

杭州謝上表二首

臣軾言。伏奉制書，除臣龍圖閣學士知杭州，臣已於今月三日到任上訖者。始衰而病，豈非滿溢之災；乞越得杭，又過平生之望。臣軾誠惶誠恐，頓首頓首。伏念臣起自廢黜，驟登禁嚴。畢命驅馳，未償萬一。懷安退縮，豈所當然。蓋散材不任於斧斤，而病馬空糜於芻粟。故求外補，以盡餘年。豈期避寵而益榮，求閑而得劇。此蓋伏遇皇帝陛下，剛健中正，緝熙光明。無為蓋虞舜之仁，篤學有仲尼之智。而臣猥以末技，日奉講帷。凜然威光，近在咫尺。惟古人責難之意，每不自量；方陛下好問之初，遽以疾去。推之理數，可謂奇窮。荷眷遇之不移，竊恩榮而愈重。雖雨露之施，初不擇地，而犬馬之報，期於殺身。臣無任。

　　`又`

臣軾言。伏奉制書，除臣龍圖閣學士知杭州，臣已於今月三日到任上訖者。入奉禁嚴，出膺方面。皆人臣之殊選，在儒者以尤榮。臣軾誠惶誠恐，頓首頓首。伏念臣受寵逾涯，積憂成疾。既思退就於安養，又欲少逃於滿盈。仰荷至仁，曲從微願。江山故國，所至如歸；父老遺民，與臣相問。知朝廷輟近侍為太守，蓋聖主視天下如一家。鞭扑未施，爭訟幾絕。臣之厚幸，豈易名言。此蓋伏遇太皇太后陛下，天地之仁，賢愚兼取；日月之照，邪正自分。每包函其蠢迂，欲保全其終始。兄弟孤立，嘗親奉於德音；死生不移，更誓堅於晚節。臣無任。

杭州謝放罪表二首

臣軾言。臣近以法外刺配本州百姓顏章、顏益二人，上章符罪，奉聖旨特放罪者。職在承宣，當遵三尺之約束；事關利害，輒從一切之便宜。曲荷天慈，不從吏議。臣軾誠惶誠恐，頓首頓首。伏念臣早緣剛拙，屢致憂虞。用之朝廷，則逆耳之奏形於言；施之郡縣，則疾惡之心見於政。雖知難每以為戒，而臨事不能自回。茍非日月之明，肝膽必照，則臣豈惟獲罪於今日，久已見傾於衆言。恭惟皇帝陛下，睿哲生知，清明旁達。委任羣下，退託於不能；愛養成材，惟恐其有過。知臣欲去一方之積弊，須除二猾以示民。特屈憲章以全器使，臣敢不省循過咎，祗服簡書。眷此善良，自不犯於漢法；時有貸捨，用益廣於堯仁。臣無任。

　　`又`

亂羣之誅，不請而決。蓋恩威之無素，致姦猾之敢行。方俟譴訶，豈期寬宥。臣軾誠惶誠恐，頓首頓首。伏以法吏網密，蓋出於近年；守臣權輕，無甚於今日。觀祖宗信任之意，以州郡責成於人。豈有不擇師帥之良，但知繩墨之馭。若平居僅能守法，則緩急何以使民。顧臣不才，難以議此。恭惟太皇太后陛下，寬仁從衆，信順得天。推一身之至公，納萬方於無罪。而臣始終被遇，中外蒙恩。謂事有專而合宜，情無他而可恕。故加貸捨，以示寵綏。朝廷之明，粗以臣為可信；吏民自服，當不令而率從。臣無任。

賀明堂赦書表二首

臣軾言。宗祀告成，修累朝之盛典；端門肆眚，荅萬宇之歡心。凡有識知，舉增抃躍。臣軾誠歡誠喜，頓首頓首。竊謂祖宗恩信之所被，譬如天地寒暑之不差。將推作解之仁，必在當郊之歲。恭惟皇帝陛下，憲章六聖，左右三靈。上帝眷而風雨時，壬人去而蠻夷服。講明大禮，對越昊天。懷柔百神，嚮用五福。大河修復，奏軌道於東流；藩邸顧懷，錫鴻名於西府。臣備員法從，待罪守臣。想聞路寢之鼓鐘，曾叨奉引；嘉與海隅之草木，同被恩私。臣無任。

　　`又`

臣軾言。嚴配禮成，民心知孝；好生德洽，天下歸仁。凡蒙一洗之恩，舉有惟新之喜。臣軾誠歡誠忭，頓首頓首。伏以功存廟社而辭其禮，德及草木而諱其名。此聖人之所難，幸微生之親見。恭惟太皇太后陛下，勳高任姒，道配唐虞。顧惟致治於和平，孰不歸心於保佑。合宮均福，畢修累聖之文；會慶告成，不居先后之位。臣職叨禁從，身遠闕庭。既欣渙汗之私，溥霑動植；更喜謙光之美，獨冠古今。臣無任。

謝賜曆日詔書表二首

臣軾言。伏蒙聖恩，特賜臣詔書并元祐五年曆日一卷者。論道調元，雖大臣之職；授時賦政，亦郡守之常。而臣供奉內朝，使指一道。居則代言而頒令，出則勸民以務農。沐此恩榮，敢忘奉順。臣軾`中謝`恭惟皇帝陛下，文明憲古，睿哲先天。歷象教民，本堯舜之智；水旱罪己，蓋禹湯之仁。固將推廣其誠心，豈特奉行於故事。爰因歲首，已宣布於王言；孰謂民愚，咸識知於帝力。臣無任。

　　`又`

臣軾言。伏蒙聖恩，特賜臣詔書并元祐五年曆日一卷者。竊惟稽古之君，必以授時為急。底日不失日，官既有常；先時不失時，罰在無赦。申以丁寧之詔，致其惻怛之誠。習見頒行，止謂有司之故事；考其情實，則本聖人之用心。臣軾`中謝`恭惟太皇太后陛下，元功在天，盛德冠古。順帝之則，雖並用於恩威；與物為春，蓋同歸於仁厚。而臣入奉講學，出牧農民。恭布詔書，悉傳閭里。庶德音之昭格，致嗣歲之豐穰。臣無任。

賀興龍節表

臣軾言。天佑民而作君，惟德是輔；帝生商而立子，有開必先。納富壽於方來，實兆基於茲日。臣軾`中賀`恭惟皇帝陛下，文思天縱，聖敬日躋。以若稽古之心，上遵王路；行不忍人之政，下酌民言。神聽靖共，天壽平格。臣久塵法從，出領郡符。奉萬年之觴，雖阻陪於下列；接千歲之統，猶及見於昇平。草木之情，日月所照。臣無任。

賀坤成節表

臣軾言。仁惟天助，壽不假於禱祈；澤在民心，言自成於雅頌。恭臨誕月，仰祝聖期。雖凡庶之何知，亦臣子之常分。`中謝`恭惟太皇太后陛下，儲神天地，託國祖宗。元勳本自於無心，神智實生於至靜。同守大器，于茲六年。放億萬之羽毛，未若消兵，以全赤子；飯無數之緇褐，豈如散廩以活饑民。臣躬領郡符，目睹茲事。載瞻象闕，阻奉瑤觴。嘉與海隅之人，同慶華封之祝。臣無任。

## 啟十一首

謝秋賦試官啟

伏以聖人設文章之教，本以御民；君子在田野之間，亦學為政。故知禮樂者可與言化，通春秋者長於治人。蓋三代之所常行，於六經可以備見。事為之制，曲為之防。使學者皆能明其心，則天下可以運諸掌。降及近世，析為二塗。凡王政皆出於刑書，故儒術不通於吏事。惟其所以治民者，固不本於學；而其所以為學者，亦無施於民。游庠校者忘朝廷，讀法律者捐詩賦。場屋後進，挾聲技以相夸；王公大人，顧雕蟲而自笑。舊學無用，古風遂忘。終始之意，曾不相沿；貴賤之間，亦因遂闊。下之士有學古之志，而無學古之功；上之人有用儒之名，而無用儒之實。顧茲媮弊，常竊憫嗟。茍非當世之大賢，孰拯先王之墜典？伏惟某官，才出間世，志存生民。曩在布衣，能通天下之務；旋居要職，又為儒者之宗。明習政事，而皆有本原；守持經術，而不為迂闊。世之系望，上所深知。輟自朝聯，付之文柄。命題甚易，而不肖者無所兼容；用法至寬，而犯令者未嘗茍免。觀其發問於策，足以盡人之材。欲聞先聖之心，考其詩義；深悲古學之廢，訊以歷書。條任子之便宜，訪成均之故事。不泥於古，不牽於今。非有苛碎難知之文，將觀磊落不羈之士。使天下知文章誠可以制治，知聲律不足以入官。失之者固因而自新，得之者不至於捐舊。平昔所歎，於今遂忘。軾才無他長，學以自守。為文病拙，不能當世俗之心；奏籍有名，大懼辱賢人之舉。翻然如畀之羽翼，追逸翮以並游；沛然如假之舟航，臨長川而獲濟。偶緣大庇，粗遂一名。方將區區於簿書米鹽之間，碌碌於塵埃箠楚之地。雖識恩之所自，顧力報之末由。感懼之懷，不知所措。

謝南省主文啟五首

　　`歐陽內翰`

右軾啟。竊以天下之事，難於改為。自昔五代之餘，文教衰落，風俗靡靡，日以塗地。聖上慨然太息，思有以澄其源，疏其流，明詔天下，曉諭厥旨。於是招來雄俊魁偉敦厚朴直之士，罷去浮巧輕媚叢錯采繡之文，將以追兩漢之餘，而漸復三代之故。士大夫不深明天子之心，用意過當，求深者或至於迂，務奇者怪僻而不可讀，餘風未殄，新弊復作。大者鏤之金石，以傳久遠；小者轉相摹寫，號稱古文。紛紛肆行，莫之或禁。蓋唐之古文，自韓愈始。其後學韓而不至者為皇甫湜。學皇甫湜而不至者為孫樵。自樵以降，無足觀矣。伏惟內翰執事，天之所付以收拾先王之遺文，天下之所待以覺悟學者。恭承王命，親執文柄，意其必得天下之奇士以，塞明詔。軾也遠方之鄙人，家居碌碌，無所稱道，及來京師，久不知名，將治行西歸，不意執事擢在第二。惟其素所蓄積，無以慰士大夫之心，是以羣嘲而聚罵者，動滿千百。亦惟恃有執事之知，與衆君子之議論，故恬然不以動其心。猶幸御試不為有司之所排，使得搢笏跪起，謝恩於門下。聞之古人，士無賢愚，惟其所遇。蓋樂毅去燕，不復一戰，而范蠡去越，亦終不能有所為。軾願長在下風，與賓客之末，使其區區之心，長有所發。夫豈惟軾之幸，亦執事將有取一二焉。不宣。謹啟。

　　`王內翰`

右軾啟。竊以取士之道，古難其全。欲求倜儻超拔之才，則懼其放蕩，而或至於無度；欲求規矩尺寸之士，則病其齷齪，而不能有所為。進士之科，昔稱浮剽。本朝更制，漸復古風。博觀策論，以開天下豪俊之塗；精取詩賦，以折天下英雄之氣。使齷齪者望而不敢進，放蕩者退而有所裁。此聖人所以網羅天下之逸民，追復先王之舊跡。元臣大老，皆出此塗。伏惟內翰執事，天材俊麗，神氣橫溢。奇文高論，大或出於繩檢；比聲協句，小亦合於方圓。蓋天下望為權衡，故明主委之黜陟。軾之不肖，與在下風。顧惟山野之見聞，安識朝廷之忌諱。軾亦恃有執事之英鑒，以為小節之何拘。執事亦將收天下之遺才，觀其大綱之所在。驟置殊等，實聞四方。使知大國之選材，非顧當時之所悅。眇然陋器，雖不能勝多士之喧言；卓爾大賢，自足以破萬人之浮議。方將奔走厥職，厲精乃心。茍庶幾無朝夕之愆，以辱知己；亦萬一有毛髮之效，少荅至仁。感懼之懷，不知所措。

　　`梅龍圖`

右軾啟。軾聞古之君子，欲知是人也，則觀之以言。言之不足以盡也，則使之賦詩，以觀其志。春秋之世，士大夫皆用此，以卜其人之休咎死生之間，而其應若影響符節之密。夫以終身之事而決于一詩，豈其誠發於中而不能以自蔽邪？傳曰：「登高能賦，可以為大夫矣。」古之所以取人者，何其簡且約也。後之世風俗薄惡，漸不可信。孔子曰：「今吾於人也，聽其言而觀其行。」知詩賦之不足以決其終身也，故試之論，以觀其所以是非於古之人，試之策，以觀其所以措置於今之世。而詩賦者，或以窮其所不能，策論者，或以掩其所不知。差之毫毛，輒以擯落，後之所以取人者，何其詳且難也。夫惟簡且約，故天下之士皆敦朴而忠厚；詳且難，故天下之士虛浮而矯激。伏惟龍圖執事，骨鯁大臣，朝之元老。憂恤天下，慨然有復古之心。親較多士，存其大體。詩賦將以觀其志，而非以窮其所不能；策論將以觀其才，而非以掩其所不知。使士大夫皆得寬然以盡其心，而無有一日之間蒼皇擾亂，偶得偶失之歎。故君子以為近古。軾長於草野，不學時文，詞語甚朴，無所藻飾。意者執事欲抑浮剽之文，故寧取此以矯其弊。人之幸遇，乃有如此。感荷悚息，不知所裁。

　　`韓舍人`

右軾啟。軾聞古者至治之世，天子推恩，以收天下之望；有司執法，以繩天下之媮。蓋不推恩則無所兼容，不執法則有所僥倖。有司推恩而求名，則侵君之權；天子執法而責實，則失民之望。為君者常病於察，為臣者又失之寬。古之明天子，信其臣而不惑於多言，故有司執法而無所忌。古之良有司，憂其君而不恤於私計，故天下歸怨而不敢辭。況欲選材而置官，是將教民而圖任。唯所利國，豈容樹恩。今聖上推不忍之心，使賢愚皆遂其所欲；而大臣用至明之法，使工拙不至於相淆。向者哀憐老儒，故為特奏之令；憫惻連坐，又開別試之塗。此天下所以詠歌至仁，鼓舞盛德。君臣之體，夫豈同條。伏惟舍人執事，為時求材，憂國忘己。所圖甚遠，將深計於安危；自信至明，曾不牽於毀譽。變茍且依違之俗，去浮偽囂譁之文。罷黜俗儒，動以千計；講通經術，得者九人。顧茲小才，偶在殊選。惟天子推恩如此之厚，惟大臣執法如此之堅。將天下實被其休功，豈一夫獨遂其私願。感荷激切，不能自勝。

　　`范舍人`

右軾啟。軾聞之古人，民無常性。雖土地風氣之所稟，而其好惡則存乎其上之人。文章之風，惟漢為盛。而貴顯暴著者，蜀人為多。蓋相如唱其前，而王褒繼其後。峨冠曳佩，大車駟馬，徜徉乎鄉閭之中，而蜀人始有好文之意。絃歌之聲，與鄒、魯比。然而二子者，不聞其能有所薦達。豈其身之富貴而遂忘其徒耶？嘗聞之老人，自孟氏入朝，民始息肩，救死扶傷不暇，故數十年間，學校衰息。天聖中，伯父解褐西歸，鄉人嘆嗟，觀者塞塗。其後執事與諸公相繼登於朝，以文章功業聞於天下。於是釋耒耜而執筆硯者，十室而九。比之西劉，又以遠過。且蜀之郡數十，軾不敢遠引其他，蓋通義蜀之小州，而眉山又其一縣，去歲舉于禮部者，凡四五十人，而執事與梅公，親執權衡而較之，得者十有三人焉。則其他可知矣。夫君子之用心於天下，固無所私愛，而於其父母之邦，茍有得之者，其與之喜樂，豈如行道之人，漠然而已哉！執事與梅公之於蜀人，其始風動誘掖，使聞先王之道，其終度量裁置，使觀天子之光，與相如、王褒，又甚遠矣。軾也在十三人之中，謹因閽吏進拜于庭，以謝萬一。又以賀執事之鄉人得者之多也。

謝制科啟

右軾啟。今月某日，蒙恩授前件官者。臨軒策士，方搜絕異之材；隨問獻言，誤占久虛之等。忽從佐縣，擢與評刑。內自顧於無堪，凜不知其所措。恭惟至治之要，惟有取人之難。用法者畏有司之不公，故捨其平生而論其一日；通變者恐人才之未盡，故詳於采聽而略於臨時。茲二者之相形，顧兩全而未有。一之於考試，而掩之於倉卒，所以為無私也，然而才行之跡，無由而深知；委之於察舉，而要之於久長，所以為無失也，然而請屬之風，或因而滋長。此隋唐進士之所以為有弊，魏晉中正之所以為多姦。惟是賢良茂異之科，兼用考試察舉之法。每中年輒下明詔，使兩制各舉所聞。在家者能孝而恭，在官者能廉而慎。臨之以患難而能不變，邀之以寵利而能不回。既已得其行己之大方，然後責其當世之要用。學博者又須守約而後取，文麗者或以用寡而見尤。特於萬人之中，求其百全之美。凡與中書之召命，已為天下之選人。而又有不可測知之論，以觀其默識之能；無所不問之策，以效其博通之實。至於此而不去，則其人之可知。然猶使御史得以求其疵，諫官得以考其素。一陷清議，輒為廢人。是以始由察舉，而無請謁公行之私；終用考試，而無倉卒不審之患。蓋其取人也如此之密，則夫不肖者安得而容。軾才不迨人，少而自信。治經獨傳於家學，為文不願於世知。特以饑寒之憂，出求斗升之祿。不謂諸公之過聽，使與羣豪而並游。始不自量，欲行其志。遂竊俊良之舉，不知氣力之微。論事迂闊，而不能動人；讀書疏略，而無以應敵。取之甚愧，得而益慚。此蓋伏遇某官，德為世之望人，位為時之顯處。聲稱所被，四方莫不奔趨；議論一加，多士以為進退。致茲庸末，亦與甄收。然而志卑處高，德薄寵厚。歷觀前輩，由此為致君之資；敢以微軀，自今為許國之始。過此以往，未知所裁。

賀楊龍圖啟

右軾啟。伏審新改直職，擢司諫垣。傳聞邇遐，竦動觀聽。咸謂國家之鉅福，乃用諫諍之真才。必能深言，以補大化。方今朝廷之上，號為無諱，而太平之美，終不能全；臺諫之列，歲不乏人，而衆弊之原，猶或未去。豈聽之者徒能容而不能用，言之者但為名而不為功。歷觀古人之效忠，皆因當世而用智。不務過直，期於必行。右尹子革因墳典而道祈招之詩，左師觸龍語饘而及長安之質。徒盡拳拳之意，不求赫赫之名。此仁人及物之休功，忠臣愛君之至分。伏自頃歲，所更幾人。席未暖而輒遷，踵相躡而繼去。一身之譏，固足以免矣；而積歲之病，當使誰去之。恐習慣以為常，遂因循而不振。雖在僻陋，顧常隱憂。以為必得朴忠憂國之人，而又加以辯智得君之術。言茍獲用，國其庶幾。伏惟諫院龍圖，才雄於世，而常若不勝，節過於人，而未嘗自異。素練邊事，深知兵驕；頃持銓衡，實識官冗。必將舉大體而不論小事，務實效而不為虛名。軾最蒙深知，愧無少補。方傾耳以聽，願續書諫苑之篇；若有待而言，或能著爭臣之論。阻以在外，無由至門。踴躍之懷，實倍倫等。

鳳翔到任謝執政啟

右軾啟。違去軒屏，忽已改歲。向風瞻戀，何翅饑渴。前月十四日到任，翌日尋已交割訖。軾本凡材，繆承選取。忽從州縣，便與賓佐。捫躬自省，豈不愧幸。伏自到任已來，日夜厲精。雖無過人，庶幾寡過。伏惟昭文相公，素所獎庇，曲加搜揚。既蒙最深之知，遂有自重之意。所任簽署一局，兼掌五曹文書。內有衙司，最為要事。編木栰竹，東下河渭；飛芻挽粟，西赴邊陲。大河有每歲之防，販務有不蠲之課。破蕩民業，忽如春冰。于今雖有優輕酬獎之名，其實不及所費百分之一。救之無術，坐以自慚。惟有署置之必均，姑使服勞而無怨。過此以往，未知所裁。

賀吳副樞啟

頃聞休命，擢領上都。曾安坐之未皇，已歡聲之布出。即欲裁問，少通勤拳。以為不久當有非常之聞，是以未敢輕為率爾之賀。逮茲未幾，果已如言。釋府事之喧繁，總兵權於禁密。傳聞四遠，歡喜一詞。伏惟某官，機略足以應無方，而有朴忠沉厚之量；文華足以表當世，而有簡素質直之風。置之於都會，則其為效也速，而所及者廉；委之於樞機，則其成功也遲，而所被者廣。深惟賢者之處世，皆以得時為至難。幸而得之，或已老矣。今以明公之至盛，正如大川之方增。天下方將以未獲之事，盡付於明公；明公宜愛此不貲之軀，以畢其能事。區區之意，言不能勝。

荅許狀元啟

右軾啟。伏以賢俊之士，固將有以挾持；富貴之來，豈能為之損益。昔者在貧賤之辱，所有無以異於今；一朝居豪傑之先，而人然後知其貴。伏惟狀元僉著判廷評，以粹美之質，負傑異之才。自遠方而游上都，以一日而蓋天下，士既望風而知不敵，人皆斂衽而謂當然，茍非素與交游之流，安敢輕為賀問之禮。不期謙抑，過錄庸虛。忽承箋牘之臨，皆自聽聞之誤。禮非所稱，愧靡自任。先皇帝未明求衣，久已格於至治；洮盥憑几，尚不忘於選賢。庸登哲民，以遺後聖。雖喜車旌之召，旋興弓劍之悲。臣子之心，遠邇若一。即日承已拜命，計將就塗。念展謁之何時，徒向風而永望。謹奉啟陳謝，不宣。

* * *

