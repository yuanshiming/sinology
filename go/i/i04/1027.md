

## 蘇東坡全集

##### 東坡前集
　　　`卷二十七`

* * *

## 啟三十首

謝館職啟

試言無取，錫命過優。進貽朋友之譏，退有簡書之畏。靦顏就列，撫己若驚。國家取士之門至多，而制舉號為首冠；育才之地非一，而冊府處其最高。觀其所以待之，蓋亦可謂至矣。知寶玉璵璠難得而易毀，故篋櫝以養其全；知楩楠豫章積歲而後成，故封殖以待其長。施等天地，恩均父師。恭惟先帝臨御以來四十一載，所擢賢良方正之士，十有五人。其志莫不欲舉明主於三代之隆，其言莫不欲措天下於泰山之固。大則欲興禮樂以範來世，小則欲操數術以馭四夷。然而進有後先，名有隱顯；命有窮達，時有重輕。或已踐廟堂之崇，或已登侍從之列。或反流落於遠郡，或尚滯留於小官。或死生之乖睽，已為陳跡；或擯斥於罪戾，僅夷平民。雖曰功名富貴所由之塗，亦為毀譽得喪必爭之地。名重則於實難副，論高則與世常疏。故雖絕異之資，猶有不任之懼。軾之內顧，豈不自知。性任己以直前，學師心而無法。自始操筆，知不適時。會宗伯之選掄，疾時文之靡弊。擢居異等，以風四方。不知滿溢之憂，復玷良能之舉。負賢者所難之任，爭四海欲得之求。其為蠢愚，可為危栗。是以一參賓幕，輒蹈危機。已嘗名挂於深文，不自意全於今日。而況大明繼照，百度惟新。理財訓兵，有鞭笞戎狄之志；信賞必罰，有追述祖宗之風。凡用人歷試其能，茍敗事必誅無赦。此太平可待之日，豈不肖兼容之時。而乃度越賢豪，曲收微賤。縱不能力辭而就下，亦當知非分以自慚。此蓋伏遇某官，志在斯民，仁為己任。欲辦大事，務兼寸尺之長；將求多聞，故引涓埃之助。致此忝冒，有踰等倫。欲報無緣，將何望於頑鄙；遇寵知懼，庶不至於惰媮。

賀韓丞相啟

右軾啟。伏審誕膺策命，首冠輔臣。四方聳觀，萬口同慶。天下幸甚，天下幸甚。自古在昔，治少亂多。夫天將欲措世於大安，必有異人之間出；使民莫不回心而向道，類非俗吏之所能。方陋漢唐，將追堯舜。洪惟上聖之后，眷求一德之臣。謂莫如公，遂授以政。付八音於師曠，孰敢爭能；捐六轡於王良，坐將致遠。引領以望，惟日為年。恭以昭文相公，全德難名，巨才不器。亹亹申伯之望，堂堂漢相之風。出入三朝，險夷一節。蕞爾種羌之叛命，慨然當寧以請行。威聲所加，膻穢自屏。淮蔡既定而裴度相，徐方不回而召虎歸。縱復遺種龍荒，游魂沙海，譬之癬疥，豈足爬搔。必將訓兵擇帥而授之規摹，積穀堅城而磨以歲月。破斧之惡四國，實願周公之亟還；折箠以鞭赤眉，無煩鄧禹之久外。天下是望，豈惟一人。即日邊徼苦寒，臺候何似。伏冀為國，善調寢興。謹奉啟起居。

荅曾學士啟

伏審祗奉詔恩，榮升冊府；允厭朝論，增輝士林。伏惟慶慰。恭以聖神在御，政化惟新。顧籲俊之無方，豈拔賢而待次。賤如莘野，猶為席上之珍；遠若傅巖，盡入彀中之選。而況圭璋之質，近生閥閱之家。固宜首膺寤寐之求，於以助成肅雍之化。府判學士，天資粹美，儒術講明。向屈處於下僚，蓋避嫌而自晦。屬文子之請老，察少翁之最賢。撫念老成，聿求義訓。豈獨褒崇之盛典，固將樂育於英材。自顧庸虛，獲聯齋舍。忽捧書詞之辱，益知謙德之光。喜愧于心，踧踖無措。

賀歐陽少師致仕啟

伏審抗章得謝，釋位言還。天眷雖隆，莫奪已行之志；士流太息，共高難繼之風。凡在庇庥，共增慶慰。伏以懷安天下之公患，去就君子之所難。世靡不知，人更相笑。而道不勝欲，私於為身。君臣之恩，係縻之於前；妻子之計，推茸之於後。至於山林之士，猶有降志於垂老；而況廟堂之舊，欲使辭祿於當年。有其言而無其心，有其心而無其決。愚智共蔽，古今一塗。是以用舍行藏，仲尼獨許於顏子；存亡進退，周易不及於賢人。自非智足以周知，仁足以自愛，道足以忘物之得喪，志足以一氣之盛衰。則孰能見幾禍福之先，脫屣塵垢之外。常恐茲世不見其人。伏惟致政觀文少師，全德難名，巨材不器。事業三朝之望，文章百世之師。功存社稷而人不知，躬履艱難而節乃見。縱使耄期篤老，猶當就見質疑。而乃力辭於未及之年，退託以不能而止。大勇若怯，大智如愚。至貴無軒冕而榮，至仁不導引而壽。較其所得，孰與昔多。軾受知最深，聞道有自。雖外為天下惜老成之去，而私喜明哲得保身之全。伏暑向闌，臺候何似。伏冀為時自重，少慰輿情。

賀韓丞相再入啟

伏睹詔書，登庸舊德。傳聞四海，歡喜一辭。竊以君臣之間，古今異道。任法而不任人，則責輕而憂淺，庸人之所安；任人而不任法，則責重而憂深，賢者之所樂。凡吾君所以推心忘己，一切不問，而聽其所為；蓋其後必將責報收功，三年有成，而底於至治。自非量足以容物，智足以知人，強足以濟艱難，勇足以斷取捨，則何以首膺民望，力報主知。恭惟史館相公，忠誠在天，德望冠世。如乾之中正，挺然而純粹精；如坤之六二，頹然而直方大。更練三朝之用捨，出入四方之險夷。疲民系心，有識引領。必將發其蘊蓄，以次施行。始緩獄以裕民，終措刑而隆禮。軾登門最舊，荷顧亦深。喜忭之懷，實倍倫等。

密州到任謝執政啟

蒙恩授前件差遣，已於今月三日赴任訖。帶山負海，號為持節之邦；多病無功，久在散材之目。授非所稱，愧靡自任。矧茲願治之辰，方以求賢為急。宜得敏銳兼人之器，以副厲精更化之懷。如軾者，天與愚忠，家傳朴學。議論止於污俗，交游謂之陳人。出佐郡條，荐更歲籥。雖僅脫網羅之患，然卒無毫髮之稱。豈伊寵榮，偶及衰鈍。此蓋伏遇某官，股肱元聖，師表萬邦。欲隆太平極治之風，故開兼收並采之路。重使一夫之不獲，特捐支郡以見收。荷恩至深，論報何所。謹當鐫磨朽鈍，箠策疲駑。雖無望於功名，庶少逃於罪戾。過此以往，未知所裁。

荅楊屯田啟二首

伏承枉顧，寵示長書。禮數過隆，既匪妄庸之稱；文詞深厚，足為衰拙之光。反復究觀，愧汗交集。伏惟通判屯田，學深經術，名重薦紳。頃者劍外屈臨百里之間，已是部中受賜一人之數。豈伊幸會，復此逢迎。聽其言，信仁人之溥哉；居是邦，蓋大夫之賢者。欲報瓊瑤之貺，適苦簿書之煩。言之不文，永以為好。

　　`又`

向者不遺，特蒙枉顧。愧無琴瑟旨酒，以樂我嘉賓；但喜直亮多聞，真古之益友。謂將繼此而得見，豈意闕然而有行。伏讀誨音，惟知感歎。伏惟通判屯田，才猷通敏，學術深純。非獨東州杞梓之珍，將為清廟璠璵之寶。暫臨邊服，行履要津。而軾早以空疏，加之衰病。不緣曠官而罷去，則當引分以歸耕。自茲恐遂有出處之疏，故臨紙不能無悵惘之意。惟祈自重，少副下情。

謝監司薦舉啟

猥以庸虛，過蒙知遇。既免尤譴，復加薦論。自省孤危，加之衰病。生而賦朴野之性，愚不識禍福之機。但知任己以直前，不復周防而慮後。動觸時忌，言為身災。擠而去之，則為有功；引而進之，亦或招悔。自非不以利祿為意，而以仁厚為心。顧茲鈍頑，誰肯收錄。伏惟某官，時望至重，主知已深。方將長育於羣材，專務掩覆於小過。憐其謀身之甚拙，進絕望而退無歸；知其為政之雖迂，歲有餘而日不足。特矯世俗，惜之齒牙。軾敢不祗畏簡書，益自修飭。豈云報德，茍不辱知。過此以還，未知所措。

徐州謝兩府啟

移守河中，已愧超陞之異；改臨泗上，仍叨藩鎮之雄。既見吏民，周覽風俗。地形襟要，當東南水陸之衝；民食艱難，正春夏旱蝗之際。宜得一時之循吏，以安千里之疲氓。如軾者才不逮人，學非適用。早塵策府，自知拙直之難安；屢乞守符，意謂茍安之善計。然自往來三郡，首尾七年。足蹈危機，僅脫風波之險；心存吏役，都忘學術之源。既未決於歸耕，敢復求於善地。伏遇某官，權衡萬物，高下一心。頑獷悍堅，實費陶熔之力；散材疏惡，徒施封殖之恩。謹當箠策疲駑，鐫磨朽鈍。上酬天造，次荅己知。

賀呂副樞啟

伏審近膺告命，入總樞機。中外聳觀，朝廷增重。伏惟慶慰。竊以古之為國，權在用人。德厚者，輔其才而名益隆；望重者，無所為而人自服。是以淮南叛國，先止謀於長孺，汾陽元老，尚改觀於公權。樽俎可以折衝，藜藿為之不采。哀此風流之莫繼，久矣寂寥而無聞。天亦厭於凡才，上復思於舊德。恭惟樞密侍郎，性資仁義，世濟忠嘉。豈惟清節以鎮浮，固已直言而中病。出領數郡，若將終身。小人謂之失時，君子意其復用。迨茲顯拜，夫豈偶然。然而荷三朝兩世之恩，當春秋賢者之責。推之不去，凜乎其難。進伯玉而退子瑕，人皆望於門下；烹桑羊而斬樊噲，公無愧於古人。莫若盡行疇昔之言，庶幾大慰天下之望。軾登門最舊，稱慶無緣。踊躍之懷，實倍倫等。

賀趙大資致仕啟

伏審抗章得謝，奉冊言還。搢紳聳觀，閭里相慶。竊謂富貴不為至樂，功名非有甚難。樂莫樂於還故鄉，難莫難於全大節。歷數當今之卿相，或寓他邦；究觀自古之忠賢，少有完傳。錦衣而夜行者多矣，狐裘而羔袖者有之。至若百行渾圓，五福純備。當世所羨，非公而誰。恭惟致政大資少保，道心精微，德望宏遠。無施不可，尤高臺諫之風；所臨有聲，最宜吳蜀之政。才不究於大用，命乃係於生民。與時偕行，不可則止。見故人而一笑，綽有餘歡；念平生之百為，一無可恨。方將深入不二，獨游無何。默追粲可之風，坐致喬松之壽。軾荷知有素，貪祿忘歸。慕鸞鵠之高翔，眷樊籠而永歎。傾頌之素，敷寫莫窮。

荅陳齋郎啟

伏審祗膺寵命，榮踐亨塗。拜慶庭闈，溢歡聲於觀者；馳書士友，掞華藻之燦然。顧此衰羸，實難當捧。伏惟齋郎，天資深茂，學術淹通。經行兩純，窮達一操。久困有司之尺度，退從老圃於丘園。陋彼素餐，是聞也，非達也；凜然遺直，惟有之，則似之。假道一官，權輿千里。幅巾藜杖，願為二老之風流；甲第高門，坐看諸郎之富貴。欣頌之至，筆舌難周。

賀文太尉啟

伏審孚號揚庭，臨軒遣使；出節少府，授鉞齋壇。夷夏聳觀，兵民交慶。蓋功業盛大，則極名器而後稱；惟德度宏遠，故舉富貴而若無。蔚為三世之宗臣，豈獨一時之盛事。恭惟留守文太尉，道本天合，德為人師。信及三川之豚魚，威加兩河之草木。身任休戚，言為重輕。始若留侯，弱冠而遇高祖；晚同尚父，黃髮而亮武王。既奉冊書，益新民聽。方將威懷北虜，係頸長纓；約束河公，軌流故道。然後入調伊傅之鼎，歸躡松喬之游。輿論所期，斯言可必。軾謫官有限，趨侍無緣。踴躍之心，宣寫難盡。

登州謝兩府啟

右軾啟。蒙恩授前件官，已於今月十五日到任上訖者。迂愚之守，沒齒不移。廢逐之餘，歸田已幸。豈謂承宣之寄，忽為枯朽之榮。眷此東州，下臨北徼。俗近齊魯之厚，跡皆秦漢之陳。賓出日於麗譙，山川炳煥；傳夕烽於海嶠，鼓角清閑。顧靜樂之難名，笑妄庸之竊據。此蓋伏遇某官，股肱元聖，師保萬民。才全而德不形，任重而道愈遠。謂使功不如使過，而觀過足以知仁。特借齒牙，曲成羽翼。軾敢不服勤簿領，祗畏簡書。策蹇磨鉛，少荅非常之遇；息黥補劓，漸收無用之身。過此以還，未知所措。

謝中書舍人啟

右軾啟。蒙恩授前件官者。起於貶所，未及朞年；擢置周行，遽參法從。省躬無有，被寵若驚。竊惟人材進退之間，實為風俗隆替之漸。必欲致治，在於積賢。雖一薛居州，齊言不能移楚；而用范武子，晉盜可使奔秦。崔琰進而廉儉成風，楊綰用而淫侈改度。誠國是之先定，雖民散而可收。拔茅茹者以彙而征，附馬棧者必先其直。用舍既見，好惡自明。人知所趨，勢有必至。今朝廷方講當世之務，力追前代之隆。雖改定法令，足以便事，而未足以安民；寬弛賦役，足以安民，而未足以成俗。是以登進耆老，搜求雋良。將使士知向方，民亦有恥。如軾者山林下士，軒冕棄材。少而學文，本聲律雕蟲之技；出而從仕，有狂狷嬰鱗之愚。溝中不願於青黃，爨下無心於宮徵。誤蒙收拾，已出優恩。荐履禁嚴，殊非素望。此蓋伏遇某官，德配前哲，望隆本朝。名重圭璋，上助廟堂之用；言為蓍蔡，下同卿士之謀。餘論所加，虛名增重。知丹心之尚在，憐白首之無歸。特借寵光，以寬衰病。任隆才下，恩重報輕。直道而行，恐非所以安愚不肖之分；充位而已，又不足以解卿大夫之憂。早夜以思，進退惟谷。恐懼戰越，不知所裁。

謝翰林學士啟

叨奉寵恩，擢居禁近。任逾器表，憂與愧并。內自顧於衰遲，宜退安於冗散。豈期晚節，復與英游。此蓋伏遇某官，德配先民，望隆多士。至誠樂與，共推人物之評；雅量兼容，曲借齒牙之末。致茲朽鈍，亦踐高華。方修問之未遑，遽移書之見及。其為感佩，難盡敷陳。

荅試館職人啟

伏承射策玉堂，方觀筆陣；校文天祿，遂秀儒林。黨友增華，縉紳共慶。國家求賢之道，必於閑暇無事之時；賢者報國之功，乃在緩急有為之際。養之無素，則一旦欲用而何由；待以非常，則臨事欲辭而不可。故納之於英俊相從之地，觀之以世俗不見之書。非獨使之業廣而材成，抑將待其資深而望重。某官學優而仕，行浮於名。詞令從容，議論慷慨。追還正始，文章為之一新；傳寫都城，紙墨幾於驟貴。得士之喜，非我敢私。軾衰病侵尋，文思荒落。職在翰苑，當發策而莫辭；識非通儒，懼品藻之不稱。過煩臨貺，寵以書詞。永為巾笥之珍，愧乏瓊瑤之報。

荅李寶文啟

伏審祗奉異恩，遠臨全蜀。奎文寶訓，方入直於禁嚴；井絡提封，旋出分於憂顧。風猷所暨，謠頌率同。恭惟知府寶文，望重搢紳，材宜廊廟。譬之金石，蓋闇然而日彰，浩若江河，固窮之而益遠。西南之俗，信服已深。民物子來，氣復岷峨之舊；舟車雲集，惠通秦楚之商。曾未下車，已聞報政。軾倦游滋久，寤寐懷歸。空詠甘棠之思，莫展維桑之敬。悵焉永望，言不寫心。

荅王欽臣啟

伏審祗奉明緡，特膺異選。以高才望冊府，以令德正僕臣。側聞除書，大慰輿論。伏惟太僕學士，文鳴早歲，學配前人。豫章雖老於中林，瑚璉終升於清廟。萬事不理，問伯始而可知；三篋雖亡，得安世而何患。清塗方踐，遠業難量。愧修慶之未皇，辱移書之見及。感佩之至，但切下懷。

荅彭舍人啟

伏審顯膺宸命，進直掖垣。除目播騰，輿情欣屬。國家董正百官之治，聿追三代之隆。用事考言，因名責實。然而憲臺省闥，無預於文詞；儒館學宮，不關於政理。惟此六押之任，要須二者之長。非該通經術，則不足以代王言；非曉達吏方，則不足以分省事。是為文士之極任，豈止時人之美談。果有真才，來膺妙選。伏惟某官，道師古始，識造精微。學窮游、夏之淵源，文列傅、班之伯仲。自期甚厚，所得寔多。射策決科，嘗魁天下之士；犯顏逆指，有古名臣之風。粵從言動之司，亟掌絲綸之美。璠璵美質，豈獨一時宗廟之華；杞梓異材，固為後日棟梁之用。軾備員法從，竊庇餘光。聊陳輿誦之言，少荅函封之辱。其為欣佩，莫究頌言。

謝賈朝奉啟

右軾啟。自蜀徂京，幾四千里；攜孥去國，蓋二十年。側聞松楸，已中梁柱。過而下馬，空瞻董相之陵；酹以隻雞，誰副橋公之約。宦游歲晚，坐念涕流。未報不貲之恩，敢懷盍歸之意。常恐樵牧不禁，行有雍門之悲；雨露既濡，空引太行之望。豈謂通判某官，政先慈孝，義篤友朋。首隆學校之師儒，次訪里閭之耆舊。自嗟來暮，不聞拔薤之規；尚意神交，特致生芻之奠。父老感歎，桑梓光華。深衣練冠，莫克垂洟於墓道；昔襦今袴，尚能鼓舞於民謠。仰佩之深，力占難盡。

賀范端明啟

右軾啟。恭承明詔，追錄舊勳。名昇秘殿之嚴，實遂安車之養。仍惟餘澤，以及後昆。聞命以還，有識相慶。竊謂死生之事，聖賢有不能了；父子之際，古今以為難言。方其犯雷霆於一時，豈意收功名於今日。惟天知我，絕口不言。偉事發之相重，非人謀之所及。恭惟致政端明學士，至誠格物，隱德在人。弼亮四世如畢公，壽考百年如衛武。獨立不懼，舍之則藏。惟有青蒲之言，尚在金縢之匱。白日一照，浮雲自開。坐使遺民，復觀盛事。子孫歸沐，下萬石之里門；君相乞言，授三老之几杖。更延眉壽，永作元龜。軾無任歡喜頌詠激切之至。

荅范端明啟

伏審參稽古樂，追述新書。琢石鑄金，成之有數。立鈞出度，施及無窮。搢紳雲集於奉常，端冕天臨於便座。偉茲壯觀，自我元臣。竊以樂之盛衰，寄於人之存否。秦漢以下，鄭衛律行。雖喜三雍之成，旋遘五胡之亂。平陳之後，粗獲雅音；天寶之中，遂雜胡部。道喪久矣，孰能起之。獨求三代之遺聲，允屬四朝之舊德。恭惟致政端明丈人，耄期稱道，直亮多聞。進不謀安，昔既以身而徇義；退猶憂國，今推所學以及人。豈惟盡力於考音，至復傾家而制器。蓋事關於治忽，必幽贊於神明。得商頌十二篇於周太師，雖賢者之事也；獲古磬十六枚於犍為郡，豈偶然而已哉。軾本非知音之人，空荷移書之辱。究觀累日，喜愧兼懷。徒誦詠於再三，豈發明於萬一。

杭州謝執政啟

右軾啟。小器易盈，宜處不爭之地；大恩難報，終為有愧之人。到郡浹旬，汗顏數四。湖山如舊，魚鳥亦怪其衰殘；爭訟稍稀，吏民習知其遲鈍。雖尚嬰於寵劇，庶漸即於安閑。顧此蠢愚，亦蒙徼倖。此蓋伏遇某官，輔世以德，事君以仁。嘉善而矜不能，與人不求其備。故令狂直，得保始終。措步武於夷途，收桑榆之暮景。軾敢不欽承令德，推本上心。政拙催科，自占陽城之考；姦容獄市，敢師齊相之言。庶寡悔尤，少償知遇。

荅杭州交代啟

右軾啟。罷直禁中，本緣衰病；分符浙右，更竊寵榮。既尋少壯之舊游，復繼老成之前躅。養痾臥治之所，蒙成坐嘯之餘。顧此鈍頑，實為忝昧。伏惟知府待制，宏才緯俗，雅望鎮浮。神馳方切於望塵，心照已先於傾蓋。借之餘潤，成此虛名。滕大夫之才，豈堪治劇；楚令尹之政，或許告新。望見有期，瞻依愈切。

荅莫提刑啟

右軾啟。得請江湖，雖適平生之願；剸煩獄市，豈堪老病之餘。賴茲德大而有容，愍其心勞而愈拙。故於始至，借以一言。此蓋伏遇提刑某官，威肅列城，德懷雅俗。雖在按臨之屬部，不忘宿昔之交情。豈獨敦忠厚之風，抑以增衰朽之重。其為感怍，未易名言。

荅王明州啟

伏審奉詔牧民，涓辰蒞事。教條清簡，曾無頤指之勞；吏下肅承，皆有心服之敬。風聲所暨，鄰境為先。伏惟知府龍圖，迪哲而文，剛中莫屈。大辯若訥，恥為利口之言；小智自私，誰識仁人之勇。道不容於羣枉，身乃獲於退安。回觀爭奪之塗，日有榮枯之變。坐嘯之樂，勿以語人。強食自頤，猶當為國。

謝生日詩啟

蓬矢之祥，雖世俗之所尚；蓼莪之感，迨衰老而不忘。豈謂某官，意重瓊瑤，文成黼黻。推仁心而錫類，出妙語以噓枯。攝提正於孟陬，已光初度；月宿直於南斗，更借虛名。永惟難報之珍，但結無窮之好。

賀林待制啟

伏審圖舊聖時，昇華法從。僉言諧允，有識歎咨。萬木歲寒，配喬松於巨柏；衆星夜艾，凜明月與長庚。斧藻昌朝，領袖後進。傳聞四遠，歡喜一詞。恭惟某官，名重弱齡，望高晚節。文章爾雅，蓋西漢之餘風；悃愊無華，亦東京之循吏。凡閱四朝而後用，獨為三館之老臣。著書已成，特未寫之琬琰；立功何晚，會當收之桑榆。軾交舊最深，慰喜良甚。尺書為賀，鄙志莫宣。

* * *

