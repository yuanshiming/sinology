

## 蘇東坡全集

##### 東坡前集
　　　`卷三十一`

* * *

## 記十三首

清風閣記

文慧大師應符，居成都玉谿上，為閣曰清風，以書來求文為記。五返而益勤，余不能已，戲為浮屠語以問之曰：符，而所謂身者，汝之所寄也。而所謂閣者，汝之所以寄所寄也。身與閣，汝不得有，而名烏乎施？名將無所施，而安用記乎？雖然，吾為汝放心遺形而強言之，汝亦放心遺形而強聽之。木生於山，水流於淵，山與淵且不得有，而人以為己有，不亦惑歟？天地之相磨，虛空與有物之相推，而風於是焉生。執之而不可得也，逐之而不可及也，汝為居室而以名之，吾又為汝記之，不亦大惑歟？雖然，世之所謂己有而不惑者，其與是奚辨？若是而可以為有邪？則雖汝之有是風可也，雖為居室而以名之，吾又為汝記之可也，非惑也。風起於蒼茫之間，彷徨乎山澤，激越乎城郭道路，虛徐演漾，以汎汝之軒窗欄楯幔帷而不去也。汝隱几而觀之，其亦有得乎？力生於所激，而不自為力，故不勞。形生於所遇，而不自為形，故不窮。嘗試以是觀之。

喜雨亭記

亭以雨名，志喜也。古者有喜，則以名物，示不忘也。周公得禾，以名其書；漢武得鼎，以名其年；叔孫勝狄，以名其子。喜之大小不齊，其示不忘一也。

余至扶風之明年，始治官舍，為亭於堂之北，而鑿池其南，引流種樹，以為休息之所。是歲之春，雨麥於岐山之陽，其占為有年。既而彌月不雨，民方以為憂。越三月乙卯，乃雨，甲子又雨，民以為未足，丁卯，大雨，三日乃止。官吏相與慶於庭，商賈相與歌於市，農夫相與抃於野，憂者以樂，病者以愈，而吾亭適成。

於是舉酒於亭上，以屬客而告之，曰：「五日不雨，可乎？」曰：「五日不雨，則無麥。」「十日不雨，可乎？」曰：「十日不雨，則無禾。」無麥無禾，歲且荐饑，獄訟繁興，而盜賊滋熾，則吾與二三子，雖欲優游以樂於此亭，其可得耶！今天不遺斯民，始旱而賜之以雨，使吾與二三子，得相與優游而樂於此亭者，皆雨之賜也。其又可忘耶！

既以名亭，又從而歌之，曰：「使天而雨珠，寒者不得以為襦。使天而雨玉，饑者不得以為粟。一雨三日，繄誰之力。民曰太守，太守不有。歸之天子，天子曰不然。歸之造物，造物不自以為功。歸之太空，太空冥冥，不可得而名，吾以名吾亭。」

鳳鳴驛記

始余丙申歲舉進士，過扶風，求舍於館人，既入，不可居而出，次於逆旅。其後六年，為府從事。至數日，謁客於館，視客之所居，與其凡所資用，如官府，如廟觀，如數世富人之宅，四方之至者，如歸其家，皆樂而忘去。將去，既駕，雖馬亦顧其皁而嘶。余召館吏而問焉。吏曰：「今太守宋公之所新也。自辛丑八月，而公始至，既至逾月而興功，五十有五日而成。用夫三萬六千，木以根計，竹以竿計，瓦甓、坏、釘各以枚計，秸以石計者，二十一萬四千七百二十有八。而民未始有知者。」余聞而心善之。

其明年，縣令胡允文具石請書其事。余以為有足書者，乃書曰：古之君子，不擇居而安，安則樂，樂則喜從事，使人而皆喜從事，則天下何足治歟。後之君子，常有所不屑，苟有所不屑，則躁，否則惰。躁則妄，惰則廢，既妄且廢，則天下之所以不治者，常出於此，而不足怪。今夫宋公計其所歷而累其勤，使無齟齬於世，則今且何為矣，而猶為此官哉。然而未嘗有不屑之心。其治扶風也，視其卼臲者而安植之，求其蒙茸者而疏理之，非特傳舍而已，事復有小於傳舍者，公未嘗不盡心也。嘗食芻豢者難於食菜，嘗衣錦者難於衣布，嘗為其大者，不屑為其小，此天下之通患也。詩曰：「豈弟君子，民之父母。」所貴乎豈弟者，豈非以其不擇居而安，安而樂，樂而喜從事歟？夫修傳舍，誠無足書者，以傳舍之修，而見公之不擇居而安，安而樂，樂而喜從事者，則是真足書也。

凌虛臺記

臺因於南山之下，宜若起居飲食與山接也。四方之山，莫高於終南，而都邑之麗山者，莫近於扶風。以至近求最高，其勢必得。而太守之居，未嘗知有山焉。雖非事之所以損益，而物理有不當然者，此凌虛之所為築也。

方其未築也，太守陳公杖屨逍遙於其下，見山之出於林木之上者，纍纍如人之旅行於墻外，而見其髻也，曰：「是必有異。」使工鑿其前為方池，以其土築臺，出於屋之檐而止。然後人之至於其上者，怳然不知臺之高，而以為山之踴躍奮迅而出也。公曰：「是宜名凌虛。」以告其從事蘇軾，而求文以為記。

軾復於公曰：「物之廢興成毀，不可得而知也。昔者荒草野田，霜露之所蒙翳，狐虺之所竄伏，方是時，豈知有凌虛臺耶？廢興成毀，相尋於無窮，則臺之復為荒草野田，皆不可知也。嘗試與公登臺而望，其東則秦穆之祈年、橐泉也，其南則漢武之長楊、五柞，而其北則隋之仁壽、唐之九成也。計其一時之盛，宏傑詭麗，堅固而不可動者，豈特百倍於臺而已哉！然而數世之後，欲求其髣髴，而破瓦頹垣無復存者，既已化為禾黍荊棘丘墟隴畝矣，而況於此臺歟？夫臺猶不足恃以長久，而況於人事之得喪，忽往而忽來者歟？而或者欲以夸世而自足，則過矣。蓋世有足恃者，而不在乎臺之存亡也。」既已言於公，退而為之記。

中和勝相院記

佛之道難成，言之使人悲酸愁苦。其始學之，皆入山林，踐荊棘蛇虺，袒裸雪霜。或刲割屠膾，燔燒烹煮，以肉飼虎豹鳥烏蚊蚋，無所不至。茹苦含辛，更百千萬億年而後成。其不能此者，猶棄絕骨肉，衣麻布，食草木之實，晝日力作，以給薪水糞除，暮夜持膏火薰香，事其師如生。務苦瘠其身，自身口意莫不有禁，其略十，其詳無數。終身念之，寢食見之，如是，僅可以稱沙門比丘。雖名為不耕而食，然其勞苦卑辱，則過於農工遠矣。計其利害，非僥倖小民之所樂，今何其棄家毀服壞毛髮者之多也！意亦有所便歟？

寒耕暑耘，官又召而役作之，凡民之所患苦者，我皆免焉。吾師之所謂戒者，為愚夫未達者設也，若我何用是為。剟其患，專取其利，不如是而已，又愛其名。治其荒唐之說，攝衣升坐，問荅自若，謂之長老。吾嘗究其語矣，大抵務為不可知，設械以應敵，匿形以備敗，窘則推墮滉漾中，不可捕捉，如是而已矣。吾游四方，見輒反覆折困之，度其所從遁，而逆閉其塗。往往面頸發赤，然業已為是道，勢不得以惡聲相反，則笑曰：「是外道魔人也。」吾之於僧，慢侮不信如此。今寶月大師惟簡，乃以其所居院之本末，求吾文為記，豈不謬哉！

然吾昔者始游成都，見文雅大師惟度，器宇落落可愛，渾厚人也。能言唐末、五代事傳記所不載者，因是與之游，甚熟。惟簡則其同門友也。其為人，精敏過人，事佛齊衆，謹嚴如官府。二僧皆吾之所愛，而此院又有唐僖宗皇帝像，及其從官文武七十五人。其奔走失國與其所以將亡而不遂滅者，既足以感慨太息，而畫又皆精妙冠世，有足稱者，故強為記之。

始居此者，京兆人廣寂大師希讓，傳六世至度與簡。簡姓蘇氏，眉山人，吾遠宗子也，今主是院，而度亡矣。

四菩薩閣記

始吾先君於物無所好，燕居如齋，言笑有時。顧嘗嗜畫，弟子門人無以悅之，則爭致其所嗜，庶幾一解其顏。故雖為布衣，而致畫與公卿等。

長安有故藏經龕，唐明皇帝所建，其門四達八版皆吳道子畫，陽為菩薩，陰為天王，凡十有六軀。廣明之亂，為賊所焚。有僧忘其名，於兵火中拔其四板以逃，既重不可負，又迫於賊，恐不能全，遂竅其兩板以受荷，西奔於岐，而寄死於烏牙之僧舍，板留於是百八十年矣。客有以錢十萬得之，以示軾者，軾歸其直而取之，以獻諸先君。先君之所嗜，百有餘品，一旦以是四板為甲。

治平四年，先君沒於京師。軾自汴入淮，泝於江，載是四板以歸。既免喪，所嘗與往來浮屠人惟簡，誦其師之言，教軾為先君舍施必所甚愛與所不忍舍者。軾用其說，思先君之所甚愛、軾之所不忍舍者，莫若是板，故遂以與之。且告之曰：「此明皇帝之所不能守，而焚於賊者也，而況於余乎！余視天下之蓄此者多矣，有能及三世者乎？其始求之若不及，既得，惟恐失之，而其子孫不以易衣食者，鮮矣。余惟自度不能長守此也，是以與子。子將何以守之？」簡曰：「吾以身守之。吾眼可霍，吾足可斮，吾畫不可奪。若是，足以守之歟？」軾曰：「未也。足以終子之世而已。」簡曰：「又盟於佛，而以鬼守之。凡取是者與凡以是予人者，其罪如律。若是，足以守之歟？」軾曰：「未也。世有無佛而蔑鬼者。」「然則何以守之？」曰：「軾之以是予子者，凡以為先君舍也。天下豈有無父之人歟，其誰忍取之。若其聞是而不悛，不惟一觀而已，將必取之然後為快，則其人之賢愚，與廣明之焚此者一也。全其子孫難矣，而況能久有此乎！且夫不可取者存乎子，取不取者存乎人。子勉之矣，為子之不可取者而已，又何知焉？」

既以予簡，簡以錢百萬度為大閣以藏之，且畫先君象其上。軾助錢二十之一，期以明年冬閣成。熙寧元年十月二十六日記。

墨君堂記

凡人相與號呼者，貴之則曰公，賢之則曰君，自其下則爾、汝之。雖公卿之貴，天下貌畏而心不服，則進而君、公，退而爾、汝者多矣。獨王子猷謂竹君，天下從而君之無異辭。今與可又能以墨象君之形容，作堂以居君，而屬余為文，以頌君德，則與可之於君，信厚矣。

與可之為人也，端靜而文，明哲而忠，士之脩潔博習，朝夕磨治洗濯，以求交於與可者，非一人也。而獨厚君如此。君又疏簡抗勁，無聲色臭味，可以娛悅人之耳目鼻口，則與可之厚君也，其必有以賢君矣。世之能寒燠人者，其氣焰亦未至若雪霜風雨之切於肌膚也，而士鮮不以為欣戚喪其所守。自植物而言之，四時之變亦大矣，而君獨不顧。雖微與可，天下其孰不賢之。然與可獨能得君之深，而知君之所以賢。雍容談笑，揮灑奮迅，而盡君之德。稚壯枯老之容，披折偃仰之勢。風雪凌厲以觀其操，崖石犖确以致其節。得志，遂茂而不驕；不得志，瘁瘠而不辱。羣居不倚，獨立不懼。與可之於君，可謂得其情而盡其性矣。余雖不足以知君，願從與可求君之昆弟子孫族屬朋友之象，而藏於吾室，以為君之別館云。

凈因院畫記

余嘗論畫，以為人禽宮室器用皆有常形。至於山石竹木，水波煙雲，雖無常形，而有常理。常形之失，人皆知之。常理之不當，雖曉畫者有不知。故凡可以欺世而取名者，必託於無常形者也。雖然，常形之失，止於所失，而不能病其全，若常理之不當，則舉廢之矣。以其形之無常，是以其理不可不謹也。世之工人，或能曲盡其形，而至於其理，非高人逸才不能辨。與可之於竹石枯木，真可謂得其理者矣。如是而生，如是而死，如是而攣拳瘠蹙，如是而條達遂茂，根莖節葉，牙角脈縷，千變萬化，未始相襲，而各當其處。合於天造，厭於人意。蓋達士之所寓也歟。昔歲嘗畫兩叢竹於凈因之方丈，其後出守陵陽而西也，余與之偕別長老道臻師，又畫兩竹梢一枯木於其東齋。臻方治四壁於法堂，而請於與可，與可既許之矣，故余并為記之。必有明於理而深觀之者，然後知余言之不妄。

墨妙亭記

熙寧四年十一月，高郵孫莘老自廣德移守吳興。其明年二月，作墨妙亭於府第之北，逍遙堂之東，取凡境內自漢以來古文遺刻以實之。

吳興自東晉為善地，號為山水清遠。其民足於魚稻蒲蓮之利，寡求而不爭。賓客非特有事於其地者不至焉。故凡守郡者，率以風流嘯咏投壺飲酒為事。自莘老之至，而歲適大水，上田皆不登，湖人大饑，將相率亡去。莘老大振廩勸分，躬自撫循勞來，出於至誠。富有餘者，皆爭出穀以佐官，所活至不可勝計。當是時，朝廷方更化立法，使者旁午，以為莘老當日治文書，赴期會，不能復雍容自得如故事。而莘老益喜賓客，賦詩飲酒為樂，又以其餘暇網羅遺逸，得前人賦詠數百篇，為吳興新集，其刻書尚存，而僵仆斷缺於荒陂野草之間者，又皆集於此亭。是歲十二月，余以事至湖，周覽歎息，而莘老求文為記。

或以謂余：凡有物必歸於盡，而恃形以為固者，尤不可長。雖金石之堅，俄而變壞，至於功名文章，其傳世垂後，猶為差久。今乃以此託於彼，是久存者反求助於速壞。此既昔人之惑，而莘老又將深檐大屋以錮留之，推是意也，其無乃幾於不知命也夫。余以為知命者，必盡人事，然後理足而無憾。物之有成必有壞，譬如人之有生必有死，而國之有興必有亡也。雖知其然，而君子之養身也，凡可以久生而緩死者無不用，其治國也，凡可以存存而救亡者無不為，至於不可奈何而後已。此之謂知命。是亭之作否，無足爭者，而其理則不可以不辨。故具載其說，而列其名物於左云。

墨寶堂記

世人之所共嗜者，美飲食，華衣服，好聲色而已。有人焉，自以為高而笑之，彈琴弈棋，蓄古法書圖畫，客至，出而夸觀之，自以為至矣。則又有笑之者，曰古之人，所以自表見於後世者，以有言語文章也，是惡足好？而豪傑之士，又相與笑之。以為士當以功名聞於世，若乃施之空言，而不見於行事，此不得已者之所為也。而其所謂功名者，自智效一官，等而上之，至於伊、呂、稷、契之所營，劉、項、湯、武之所爭，極矣。而或者猶未免乎笑，曰是區區者曾何足言，而許由辭之以為難，孔丘知之以為博。由此言之，世之相笑，豈有既乎？

士方志於其所欲得，雖小物，有棄軀忘親而馳之者。故有好書而不得其法，則拊心嘔血幾死而僅存，至於剖冢斲棺而求之。是豈有聲色臭味足以移人哉。方其樂之也，雖其口不能自言，而況他人乎！人特以己之不好，笑人之好，則過矣。

毗陵人張君希元，家世好書，所蓄古今人遺跡至多，盡刻諸石，築室而藏之，屬余為記。余蜀人也。蜀之諺曰：「學書者紙費，學醫者人費。」此言雖小，可以喻大。世有好功名者，以其未試之學，而驟出之於政，其費人豈特醫者之比乎？今張君以兼人之能，而位不稱其才，優游終歲，無所役其心智，則以書自娛。然以余觀之，君豈久閑者，蓄極而通，必將大發之於政。君知政之費人也甚於醫，則願以余之所言者為鑒。

錢塘六井記

潮水避錢塘而東擊西陵，所從來遠矣。沮洳斥鹵，化為桑麻之區，而久乃為城邑聚落。凡今州之平陸，皆江之故地。其水苦惡，惟負山鑿井，乃得甘泉，而所及不廣。唐宰相李公長源，始作六井，引西湖水以足民用。其後刺史白公樂天，治湖浚井，刻石湖上，至於今賴之。始長源六井，其最大者，在清湖中，為相國井，其西為西井，少西而北為金牛池，又北而西附城為方井，為白龜池，又北而東至錢塘縣治之南，為小方井。而金牛之廢久矣。嘉祐中，太守沈公文通，又於六井之南，絕河而東至美俗坊，為南井。出涌金門，並湖而北，有水閘三，注以石溝貫城而東者，南井、相國、方井之所從出也。若西井，則相國之派別者也。而白龜池、小方井，皆為匿溝湖底，無所用閘。此六井之大略也。

熙寧五年秋，太守陳公述古始至，問民之所病。皆曰：「六井不治，民不給於水。南井溝庳而井高，水行地中，率常不應。」公曰：「嘻，甚矣，吾在此，可使民求水而不得乎！」乃命僧仲文、子珪辦其事。仲文、子珪又引其徒如正、思坦以自助，凡出力以佐官者二十餘人。於是發溝易甃，完緝罅漏，而相國之水大至，坎滿溢流，南注於河，千艘更載，瞬息百斛。以方井為近於濁惡而遷之少西，不能五步，而得其故基。父老驚曰：「此古方井也。民李甲遷之於此，六十年矣。」疏涌金池為上中下，使澣衣浴馬不及於上池。而列二閘於門外，其一赴三池而決之河，其一納之石檻，比竹為五管以出之，並河而東，絕三橋以入於石溝，注於南井。水之所從來高，則南井常厭水矣。凡為水閘四，皆垣墻扃鐍以護之。

明年春，六井畢修，而歲適大旱，自江淮至浙右井皆竭，民至以罌缶貯水相餉如酒醴。而錢塘之民肩足所任，舟楫所及，南出龍山，北至長河鹽官海上，皆以飲牛馬，給沐浴。方是時，汲者皆誦佛以祝公。余以為水者，人之所甚急，而旱至於井竭，非歲之所常有也。以其不常有，而忽其所甚急，此天下之通患也，豈獨水哉？故詳其語以告後之人，使雖至於久遠廢壞，而猶有考也。

仁宗皇帝御飛白記

問世之治亂，必觀其人。問人之賢不肖，必以世考之。孟子曰：「誦其詩，讀其書，不知其人，可乎？是以論其世也。」合抱之木，不生於步仞之丘；千金之子，不出於三家之市。

臣嘗逮事仁宗皇帝，其愚不足以測知聖德之所至，獨私竊覽觀四十餘年之間，左右前後之人，其大者固已光明儁偉，深厚雄傑，不可窺較。而其小者，猶能敦朴愷悌，靖恭持重，號稱長者。當是之時，天人和同，上下驩心。才智不用而道德有餘，功業難名而福祿無窮。升遐以來，十有二年，若臣若子，罔有內外，下至深山窮谷老婦稚子，外薄四海裔夷君長，見當時之人，聞當時之事，未有不流涕稽首者也。此豈獨上之澤歟？凡在廷者，與有力焉。

太子少傅安簡王公，諱舉正，臣不及見其人矣，而識其為人。其流風遺俗可得而稱者，以世考之也。熙寧六年冬，以事至姑蘇，其子誨出慶曆中所賜公端敏字二飛白筆一以示臣，且謂臣記之，將刻石而傳諸世。

臣官在太常，職在太史，於法得書。且以為抱烏號之弓，不若藏此筆，寶曲阜之履，不若傳此書；考追蠡以論音聲，不若推點畫以究觀其所用之意；存昌歜以追嗜好，不若因褒貶以想見其所與之人。或藏於名山，或流於四方，凡見此者，皆當聳然而作，如望旄頭之塵，而聽屬車之音，相與勉為忠厚，而恥為浮薄，或由此也夫。

大悲閣記

羊豕以為羞，五味以為和，秫稻以為酒，曲蘗以作之，天下之所同也。其材同，其水火之齊均，其寒煖燥濕之候一也，而二人為之，則美惡不齊。豈其所以美者，不可以數取歟？然古之為方者，未嘗遺數也。能者即數以得妙，不能者循數以得其略。其出一也，有能有不能，而精粗見焉。人見其二也，則求精於數外，而棄跡以逐妙，曰：我知酒食之所以美也。而略其分齊，舍其度數，以為不在是也，而一以意造，則其不為人之所嘔棄者寡矣。

今吾學者之病亦然。天文、地理、音樂、律歷、宮廟、服器、冠昏、喪紀之法，春秋之所去取，禮之所可，刑之所禁，歷代之所以廢興，與其人之賢不肖，此學者之所宜盡力也。曰：是皆不足學，學其不可載於書而傳於口者。子夏曰：「日知其所亡，月無忘其所能，可謂好學也已。」古之學者，其所亡與其所能，皆可以一二數而日月見也。如今世之學，其所亡者果何物，而所能者果何事歟？孔子曰：「吾嘗終日不食，終夜不寢，以思無益，不如學也。」由是觀之，廢學而徒思者，孔子之所禁，而今世之所尚也。

豈惟吾學者，至於為佛者亦然。齋戒持律，講誦其書，而崇飾塔廟，此佛之所以日夜教人者也。而其徒或者以為齋戒持律不如無心，講誦其書不如無言，崇飾塔廟不如無為。其中無心，其口無言，其身無為，則飽食而嬉而已，是為大以欺佛者也。

杭州鹽官安國寺僧居則，自九歲出家，十年而得惡疾且死，自誓於佛，願持律終身，且造千手眼觀世音像，而誦其名千萬徧。已而力不給，則縮衣節口三十餘年，銖積寸累，以迄于成。其高九仞，為大屋四重以居之。而求文以為記。

余嘗以斯言告東南之士矣，蓋僅有從者。獨喜則之勤苦從事於有為，篤志守節，老而不衰，異夫為大以欺佛者，故為記之，且以風吾黨之士云。

* * *

