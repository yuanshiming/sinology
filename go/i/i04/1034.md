

## 蘇東坡全集

##### 東坡前集
　　　`卷三十四`

* * *

## 青詞二首

鳳翔醮土火星青詞

嗚呼！天之保佑下民罔不至，所資以生罔不蕃。育民既不知德，天亦維不勌。乃朝夕戕取，以厚厥躬。天既不我咎，乃不恭畏于神祇，不脩敕厥心，驕淫矜夸，以干上帝威命。帝用不赦，丕降罪疾于下，則惟雨暘，常以訖我黍稷禾菽麻麥，我民用蕩析隕越。天亦終哀矜，其忍翦棄其命罔孑遺。今秦民既不獲于秋，乃十旬弗雨，曰：「其尚克有夏。」走于山川鬼神，亦罔不至。既不獲，乃曰：「維熒惑鎮星次于井，秦民其亦應受多罪。」茲用即于齋宮為壇位，以與百姓請命。嗚呼！其庶幾哀之。俾克有夏，亦克蓺厥秋。民今其栗栗，朝不能夕。

徐州祈雨青詞

河失故道，遺患及於東方；徐居下流，受害甲於他郡。田廬漂蕩，父子流離。飢寒頓仆於溝坑，盜賊充盈於犴獄。人窮計迫，理極詞危。望二麥之一登，救飢民於垂死。而天未悔禍，歲仍大荒。水未落而旱已成，冬無雪而春不雨。烟塵蓬勃，草木焦然。今者麥已過期，獲不償種。禾未入土，憂及明年。臣等恭循舊章，並走羣望。意水旱之有數，非鬼神之得專。是用稽首告哀，籲天請命。若其賦政多僻，以謫見于陰陽；事神不恭，以獲戾于上下。臣實有罪，罰其敢辭。小民無知，大命近止。願下雷霆之詔，分敕山川之神。朝隮寸雲，莫洽千里。使歲得中熟，則民猶小康。

## 祝文三十四首

禱雨蟠溪文

歲秋矣，物之幾成者，待雨而已。穟者已秀，待雨而實。三日不雨，則穟者不實矣。莢者已孕，待雨而秀。五日不雨，則莢者不秀矣。野有餘土，室有閑民，待雨而耕且種。七日不雨，則餘土不耕，閑民不種矣。穟者不實，莢者不秀，餘土不耕，而閑民不種，則守土之臣，將有不任職之誅，而山川鬼神，將乏其祀。茲用不敢寧居，齋戒擇日，並走羣望，而精誠不歆。神不顧荅，吏民無所請命。聞之曰：「虢有周文、武之師太公，其可以病告。」乃用太祲之禮，禱而不祠。穀梁子曰：「古之神人，有應上公者，通乎陰陽。君親帥諸大夫道之而以請焉。」夫生而為上公，沒而為神人，非公其誰當之。詩曰：「維師尚父，時維鷹揚，涼彼武王，肆伐大商，會朝清明。」公之仁且勇，計其神靈無所不能為也。吏民既以雨望公，公亦當任其責。敢布腹心，公實圖之。尚饗。

鳳翔太白山祈雨文

維西方挺特英偉之氣，結而為此山。惟山之陰威潤澤之氣，又聚而為湫潭。瓶罌罐勺，可以雨天下，而況於一方乎？乃者自冬徂春，雨雪不至，西民之所恃以為生者，麥禾而已。今旬不雨，即為凶歲，民食不繼，盜賊且起。豈惟守土之臣所任以為憂，亦非神之所當安坐而熟視也。聖天子在上，凡所以懷柔之禮，莫不備至。下至於愚夫小民，奔走畏事者，亦豈有他哉！凡皆以為今日也。神其盍亦鑒之。上以無負聖天子之意，下以無失愚夫小民之望。尚饗。

`奏乞封太白山神狀``附為太守宋選作`

伏見當府郿縣太白山，雄鎮一方，載在祀典。案，唐天寶八年，詔封山神為神應公。迨至皇朝，始改封候，而加以濟民之號。自去歲九月不雨，徂冬及春，農民拱手，以待饑饉，粒食將絕，盜賊且興。臣採之道塗，得於父老，咸謂此山舊有湫水，試加禱請，必獲響應。尋令擇日齋戒，差官蒞取。臣與百姓數千人，待於郊外，風色慘變，從東南來，隆隆獵獵，若有驅導。既至之日，陰威凜然，油雲蔚興，始如車蓋，既日不散，遂彌四方，化為大雨，罔不周飫。破驕陽於鼎盛，起二麥於垂枯。鬼神雖幽，報荅甚著。臣竊以為功效至大，封爵未充，使其昔公而今侯，是為自我而左降，揆以人意，殊為不安。且此山崇高，足亞五岳，若賜公爵，尚虛王稱，校其有功，實未為過。伏乞朝廷更下所司，詳酌可否，特賜指揮。

告封太白山明應公文

天作山川，以鎮四方。俾食于民，以雨以暘。惟公聰明，能率其職。民以旱告，應不踰夕。帝謂守臣，予嘉乃功。惟新爵號，往耀其躬。在唐天寶，亦賜今爵。時惟術士，探符訪藥。謂為公榮，寔為公羞。中原顛覆，神不顧救。今皇神聖，惟民是憂。民既飽溢，皇無禱求。袞衣煌煌，赤舄繡裳。舍舊即新，以佑我民。尚饗。

杭州祭諸神文十首

　祈雨龍祠

神食于民，吏食于君。各思乃事，食則無愧。吏事農桑，神事雨暘。匪農不力，雨則時嗇。召呼風霆，來會我庭。一勺之水，膚寸千里。尚饗。

　祈雨吳山

杭之為邦，山澤相半。十日之雨則病水，一月不雨則病旱。故水旱之請，黷神為甚。今者止雨之禱，未能踰月，又以旱告矣。吏以不得為愧，神以不倦為德。願終其賜，俾克有秋。尚饗。

　祈晴風伯

維神開闔陰陽，鼓舞萬類。行巽之權，直箕之次。陰淫為霖，神能散之。下土墊澇，神能暵之。發軫西北，弭節東南。風反雨霽，神亦不慚。尚饗。

　祈晴雨師

天以風雨寒暑付於神，亦如人君之設官置吏以治刑政也。人君未嘗不欲民之安，天亦何嘗不欲歲之豐乎？刑政之失中，民惟吏之怨。雨暘之不時，民亦不能無望於神也。今淫雨彌月，農工告窮，歲之豐凶，決於朝夕，而並走羣望，莫肯顧荅。維天之所以畀於神，神之所以食於民者，庶其在此。尚率厥職，俾克有秋。尚饗。

　祈晴吳山

歲既大熟，惟神之賜。害於垂成，匪神之意。築場為塗，臥穟生耳。農泣于野，其忍安視。生為楚英，沒為吳豪。烈氣不泯，視此海濤。反雨為暘，何足告勞。有絜斯醴，匪神孰號。尚饗。

　奉詔禱雨諸廟

噫嗟艱歲，胡閟斯雨。念我東南，餔饟中土。迎秋餞伏，農不再舉。有事郊廟，萬方畢助。漕溝絕流，庭實未旅。下書哀痛，超軼堯禹。矧茲守臣，廢食悼懼。民之禍福，間不容縷。今不愍救，後訴無所。天高莫謁，神或可籲。尚饗。

　禱雨社稷四首

噫我侯社，我民所恃。祭于北墉，荅陰之義。陽亢不反，自春徂秋。迄冬不雨，嗣歲之憂。吏民嗷嗷，謹以病告。錫之雨雪，民敢無報。尚饗。`社神`

神食于社，蓋數千年。更歷聖王，訖莫能遷。源深流遠，愛民宜厚。雨不時應，亦神之疚。社稷惟神，我神惟人。去我不遠，宜軫我民。尚饗。`后土`

農民所病，春夏之際。舊穀告窮，新穀未穟。其間有麥，如暍得涼。如行千里，弛檐得漿。今神何心，毖此雨雪。敢求其他，尚憫此麥。尚饗。`稷神`

維神之生，稼穡是力。廑身為民，尚莫顧惜。矧今在天，與天同功。召呼風雲，孰敢不從。豈惟農田，井竭無水。我求於神，亦云亟矣。尚饗。`后稷`

密州祭常山文五首

洪維上帝，以斯民屬於山川羣望，亦如天子，以斯民屬於守土之臣。惟吏與神，其職惟通。殄民廢職，其咎惟均。哀我邦人，遭此凶旱。流殍之餘，其命如髮。而飛蝗流毒，遺種布野。使其變躍飛騰，則桑柘麥禾，舉罹其災，民其罔有孑遺。吏將獲罪，神且乏祀。茲用慄慄危懼。謹以四月初吉，齋居蔬食，至于閏月辛丑。若時雨沾洽，蝗不能生，當與吏民躬執牲幣以荅神休。嗚呼，我州之望，不在神乎？父老謂神求無不獲，克有常德，以名茲山，其可不荅，以愧此名。若曰：「歲之豐凶在天，非神之所得專。」吏將亦曰：「民之休戚在朝廷，我何知焉？」則誰任其責矣。上帝與吾君愛民之心，一也。凡吏之可以請于朝者，既不敢不盡；則神之可以謁于帝者，宜無所不為。尚饗。

峩峩茲山，望我東國。為帝司雨，涵濡百物。自我再禱，應不旋轂。迨茲有秋，歲得中熟。嗟此薄禮，曷稱其德。陶匠並作，新其楹桷。豈以為報，民茍不怍。歲云徂矣，麰麥未殖。嗣歲之憂，既謝且謁。惠然雨我，以永休烈。尚饗。

比年以來，蝗旱相屬。中民以上，舉無歲蓄。量日計口，斂不待熟。秋田未終，引領新穀。如行遠道，百里一宿。茍無舍館，行旅夜哭。自秋不雨，霜露殺菽。黃糜黑黍，不滿囷簏。麥田未耕，狼顧相目。道之云遠，饑腸誰續。五日不雨，民在坑谷。猗嗟我侯，靈應響速。帝用嘉之，惟新命服。祈而不獲，厥愆在僕。洗心祗載，敢詞屢瀆。庶哀斯民，朝夕濡足。尚饗。

天子有命，閔茲旱暵。俾我守臣，並走羣望。惟神聰明慈惠，求無不獲。既再禱矣，雖嘗一雨，不及膚寸。吏寔不德，不足以蒙神之休，導迎善氣，以致甘澤。洪惟聖天子之意，其可不荅。而飢羸之民，將轉于溝壑，其可不一救之。瀆神之罰，吏其敢辭。尚饗。

維熙寧九年，歲次丙辰，七月某日，詔封常山神為潤民侯。十月某日，具位蘇軾，謹以清酌少牢之奠，昭告于侯之廟曰：嗚呼，旱蝗之為虐也，三年於茲矣。東南至于江海，西北被于河漢，饑饉疾疫，靡有遺矣。我瞻四方，大川喬嶽，食于斯民者甚衆，而受寵於吾君者，可謂巍巍矣。訴之而必聞，求之而必獲，思我農夫，而救其災沴。不為倏雲驟雨，茍以應禱之虛名，而有膏澤積潤，可以及民之實效，卓然如侯者幾希矣。凡天子之爵命，有德而致之則為榮，無功而享之則為辱。今侯澤此一郡，而施及于四鄰，其受五等之爵，而被七命之服也，可謂無愧而有光輝矣。願侯益脩其實，以充其名。上以副天子之意，而下以塞吏民之望。民其奉事，有進而無衰矣。尚饗。

徐州祭枯骨文

嗟爾亡者，昔惟何人。兵耶、氓耶？誰其子孫。雖不可知，孰非吾民。暴骨纍纍，見之酸辛。為卜廣宅，陶穴寬溫。相從歸安，各反其真。尚饗。

謝雪文

天不吝澤，神不忘職。胡為水旱，吏則不德。失政召災，莫知自刻。雨則號晴，旱則謁雪。神既不譴，又滿其欲。四山暮霰，萬瓦晨白。驅攘疫癘，甲坼麰麥。牲酒匪報，維以告絜。神食無愧，吏則慚慄。尚饗。

祭風伯雨師文

自秋不雨，以至于今。夏田將空，秋種不入。天子命我，禱于羣望。雲物既合，風輒散之。吏民皇皇，不知所獲罪。敢以薄奠，訴于有神。風若不作，雨則隨至。當以牲幣，報神之賜。若格絕天澤，棄民乏祀。上帝臨視，神其不然。尚饗。

湖州謁文宣王廟文

至聖文宣王。竊惟吏治以仁義為本，教化為急。故以視事之三日，祗見于先聖先師，問所當先於學。其所從來尚矣，敢忘其舊。尚饗。

湖州謁諸廟祝文

某神。軾猥以不肖，來長此邦。實與有神，分職幽明。謹以視事之三日，祗見于廟。惟神保祐斯民，俾風雨時若，疫癘屏息。吏既免罪，神亦不愧。尚饗。

杭州謁廟祝文

軾以王命，來守此邦。事神養民，敢不祗飭。蒞政之始，見于祠下。安靜無事，豐樂有年。惟神相之，使免罪戾。尚饗。

謁文宣王廟祝文

軾以諸生，誤蒙選擢。昔自太史，通守此邦。今由禁林，出使浙右。蒞事之始，祗見儒宮。聖神臨之，敢忘夙學。尚饗。

祭英烈王文

欽誦舊史，仰瞻高風。報楚為孝，徇吳為忠。忠孝之至，實與天通。開塞陰陽，斡旋濤江。保障斯民，以食此邦。嗟我惷愚，所向奇窮。豈以其誠，有請輒從。庚子之禱，海若伏降。完我岸閘，千夫奏功。牲酒薄陋，報微施豐。敬陳頌詩，侑此一鍾。尚饗。

`杭州祝文八首`

　祈雨祝文

杭州之為郡，負山帶江，水澤不留。逾旬不雨，農有憂色。挽舟浚河，公私告病。吏既無術，莫知所救。不敢坐視，惟神之求。庶幾閔民之窮，赦吏之瀆。賜以一雨，敢忘其報。尚饗。

　謝雨祝文

舊穀不登，陳廩已發。稍失雨暘之節，則懷溝壑之憂。惟神至明，有禱必應。敢陳薄奠，少荅殊私。願推無倦之仁，以畢有年之賜。尚饗。

　祈晴祝文

大雪連日，凝陰傷春。閔惟艱食之民，重此常寒之虐。役兵墮指，行旅摧輈。老弱號呼，吏既慚於無術；陰陽舒卷，神何惜而不為。願掃重雲，以昭靈貺。使民奉事，永歲益虔。尚饗。

　謝晴祝文

軾以憂寄，出守此邦。歲之不登，實任其咎。政雖無術，心則在民。惟神聰明，其應如響。雨不暴物，晴不失時。喜愧之心，吏民所共。式陳菲薦，少荅神休。尚饗。

`　祈晴祝文``吳山廟`

秋穀未登，既食其陳。嗣歲之虞，當斂其新。逮此秋暘，載穫載舂。陰雨害之，穡人罔功。我發庫泉，以實高廩。曷敕雨官，遄止其淫。既暵我場，萬杵皆作。待此坻京，援我溝壑。英文烈武，雨霽在予。稽首告病，其忍弗圖。尚饗。

　謝晴祝文

敢以清酌庶羞之奠，昭告于某神：賞罰在朝，吏申明之。及其有愆，吏得正之。雨暘在天，神奉行之。及其不時，神得請之。惟吏與神，各率其職。有求必獲，則無虛食。淫雨既止，惟神之功。肴酒匪報，惟以告衷。尚饗。

　開湖祭禱吳山水仙五龍三廟祝文

杭之西湖，如人之有目。湖生茭葑，如目之有翳。翳久不治，目亦將廢。河渠有膠舟之苦，鱗介失解網之惠。六池化為眢井，而千頃無復豐歲矣。是用因賑卹之餘資，興開鑿之利勢。百日奏功，所患者淫雨；千夫在野，所憂者疾癘。庶神明之陰相，與人謀而協濟。魚龍前導以破堅，菰葦解拆而迎銳。復有唐之舊觀，盡四山而為際。澤斯民於無窮，宜事神之益勵。我將大合樂以為報，豈徒用樽酒之薄祭也。尚饗。

謝吳山水仙王五龍三廟祝文

西湖堙塞，積歲之患。坐閱百吏，熟視而歎。惟愚無知，妄謂非難。禱于有神，陰假其便。不愆于素，咸出幽贊。大堤雲橫，老葑席卷。歷時未幾，功已過半。嗣事告終，來哲所繕。神卒相之，罔咈民願。肴酒之報，我愧不腆。尚饗。

* * *

