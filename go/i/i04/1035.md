

## 蘇東坡全集

##### 東坡前集
　　　`卷三十五`

* * *

## 祭文二十五首

祭歐陽文忠公文

嗚呼哀哉，公之生於世，六十有六年。民有父母，國有蓍龜，斯文有傳，學者有師，君子有所恃而不恐，小人有所畏而不為。譬如大川喬嶽，不見其運動，而功利之及於物者，蓋不可以數計而周知。今公之沒也，赤子無所仰芘，朝廷無所稽疑，斯文化為異端，而學者至於用夷。君子以為無為為善，而小人沛然自以為得時。譬如深淵大澤，龍亡而虎逝，則變怪雜出，舞鰌鱓而號狐狸。昔其未用也，天下以為病；而其既用也，則又以為遲；及其釋位而去也，莫不冀其復用；至其請老而歸也，莫不惆悵失望；而猶庶幾於萬一者，幸公之未衰。孰謂公無復有意於斯世也，奄一去而莫予遺。豈厭世溷濁，絜身而逝乎？將民之無祿，而天莫之遺？昔我先君，懷寶遁世，非公則莫能致。而不肖無狀，因緣出入，受教於門下者，十有六年於茲。聞公之喪，義當匍匐往救，而懷祿不去，愧古人以忸怩。緘詞千里，以寓一哀而已矣。蓋上以為天下慟，而下以哭其私。嗚呼哀哉！尚饗！

祭魏國韓令公文

天生元聖，必作之配。有神司之，不約而會。既生堯舜，禹稷自至。仁宗龍飛，公舉進士。妙齡秀發，秉筆入侍。公於是時，仲舒、賈誼。方將登庸，盜起西夏。四方騷然，帝用不赦。授公鈇鉞，往督西旅。公於是時，方叔、召虎。入贊兵政，出殿大邦。恩威並行，春雨秋霜。兵練民安，四夷屈降。公於是時，臨淮、汾陽。帝在明堂，欲行王政。羣后奏功，罔底于成。召自北方，付之樞衡。公於是時，蕭、曹、魏、邴。二帝山陵，天下悸惱。呼吸之間，有雷有風。有存有亡，有兵有戎。公於是時，伊尹、周公。功成而退，三鎮偃息。天下嗷然，曷日而復。畢公在外，心在王室。房公且死，征遼是卹。嗚呼哀哉！六月甲寅。人之無祿，喪我宗臣。我有黎民，誰與教之？我有子孫，誰與保之？巍巍堂堂，寧復有之！公之云亡，我無日矣。慟哭涕流，何嗟及矣。昔我先子，沒于東京。公為二詩，以祖其行。文追典誥，論極皇王。公言一出，孰敢改評。施及不肖，待以國士。非我自知，公實見謂。父子昆弟，並出公門。公不責報，我豈懷恩。惟此涕泣，寔哀斯人。有肉在俎，有酒在樽。公歸在天，寧聞我言。嗚呼哀哉！尚饗！

祭柳子玉文

猗歟子玉，南國之秀。甚敏而文，聲發自幼。從橫武庫，炳蔚文囿。獨以詩鳴，天錫雄咮。元輕白俗，郊寒島瘦。嘹然一吟，衆作卑陋。凡今卿相，伊昔朋舊。平視青雲，可到寧驟。孰云坎軻，白髮垂脰。才高絕俗，性疏來詬。謫居窮山，遂侶猩狖。夜衾不絮，朝甑絕餾。慨然懷歸，投棄纓綬。潛山之麓，往事神后。道味自飴，世芬莫齅。凡世所欲，有避無就。謂當乘除，併畀之壽。云何不淑，命也誰咎。頃在錢塘，惠然我覯。相從半歲，日飲醇酎。朝游南屏，莫宿靈鷲。雪窗飢坐，清闋間奏。沙河夜歸，霜月如晝。綸巾鶴氅，驚笑吳婦。會合之難，如次組繡。翻然失去，覆水何救。維子耆老，名德俱茂。嗟我後來，匪友惟媾。子有令子，將大子後。頎然二孫，則謂我舅。念子永歸，涕如懸霤。歌此奠詩，一樽往侑。尚饗！

祭單君貺文

嗚呼維君！篤孝自天。展如閔子，人莫間言。內齊于家，外敏于官。民謂父兄，吏莫容姦。信于朋友，人得其驩。博學工詩，數術精研。人涉其一，君有其全。壽考富貴，人誰不然。君獨何辜，所向奇偏。志不一遂，悵莫歸怨。念我孤甥，生逢百艱。既嬪于君，謂永百年。云何不弔，銜痛重泉。何以慰君，千里一樽。人生如夢，何促何延。厄窮何陋，宦達何妍。命也奈何，追配牛顏。嗚呼哀哉！尚饗！

祭胡執中郎中文

胡君執中之靈。君少在蜀，從先府君。凡蜀之士，事賢友仁。我之知君，固不待見。從事于岐，始識君面。相從之歡，傾蓋百年。見其孺子，駒駿雛鵷。非罪失官，君則先去。我徂華州，見君逆旅。淫雨彌旬，道淖沒車。他人為泣，君樂有餘。其後七年，君掾計省。雖獲一笑，歡不逾頃。又復七年，我守北徐。君從其子，徐獄是書。雛騫而翔，駒亦千里。惟我與君，宛其老矣。老人無徒，相見益親。凡昔在岐，今存幾人。謂君仁人，雖疾當壽。云何而然，命也難究。嗚呼執中，人誰不死。如君之賢，不云止此。百煉之剛，日膾千牛。匣而不用，非我之羞。孺子肖君，世有令聞。送君一觴，永歸無恨。尚饗！

祭任鈐轄文

嗟君結髮，從事於兵。四十餘年，公侯干城。更嘗世故，練達物情。佐我治軍，既嚴且平。吏士肅然，時靡有爭。汴泗橫流，郛堞圮傾。風埃霧露，奔走經營。輿疾而歸，猶莫敢寧。奄忽不救，聞者歎驚。子孫如林，布褐藜羹。生知其勤，死知其清。酹觴告訣，與涕俱零。尚饗！

祭歐陽仲純父文

仲純父之靈曰。嗚呼哀哉！文忠公之盛德，子孫千億，與宋無極，人惟曰不足。仲純父之賢，壽考百年，一歲九遷，人惟曰當然。奈何官止於一命，壽不登四十。誰其尸之，百不償一。嗚呼哀哉，此不足云也。仲純父之生也，不以進退得喪有望於人，豈其死也，乃以死生壽夭有責於神。人徒知其文章之世其家，操行之稱其門。而不知其志氣之豪健，議論之剛果，使之臨大事，立大節，不難於殺身以成仁。則夫造物者之挾其死生之權也，豈能病君也哉！雖然，往者見君於潁水之上。去歲君來見我於國門之東。攜被夜語，達旦不窮。凡所以謀道憂世，而教我以保身遠禍者，凜乎其有似於文忠。今也奄兮，忽焉而不復見也，能不長號而屢慟乎？道之難行，蓋難其人。豈無其人，利害易之。如仲純父不畏不慕，獨立不懼，則死及之。嗚呼哀哉！尚饗！

祭王君錫丈人文

公之皇祖，孝著閭里。迨茲百年，世濟其美。少相弟長，老相慈誨。肅雍無間，施及娣姒。頎然四人，厥德罔二。軾始婚媾，公之猶子。允有令德，夭閼莫遂。惟公幼女，嗣執罍篚。恩厚義重，宜有以報。云何不淑，契闊生死。斂不拊棺，葬不親襚。豈不懷歸，眷此微仕。緘詞望哭，以致奠餽。惟此哀誠，一念千里。尚饗！

祭文與可文

年月日，從表弟蘇軾，謹以清酌庶羞之奠，致祭于故湖州文府君與可學士兄之靈曰：嗚呼哀哉！與可能復飲此酒也夫？能復賦詩以自樂，鼓琴以自侑也夫？嗚呼哀哉！余尚忍言之。氣噎悒而填胸，淚疾下而淋衣。忽收淚以自問，非夫人之為慟而誰為乎！道之不行，哀我無徒。豈無友朋，逝莫告余。惟余與可，匪亟匪徐，招之不來，麾之不去，不可得而親，其可得而疏之耶？嗚呼哀哉！孰能惇德秉義如與可之和而正乎？孰能養民厚俗如與可之寬而明乎？孰能為詩與楚詞如與可之婉而清乎？孰能齊寵辱、忘得喪如與可之安而輕乎？嗚呼哀哉！余聞訃之三日，夜不眠而坐喟。夢相從而驚覺，滿茵席之濡淚。念有生之歸盡，雖百年其必至。惟有文為不朽，與有子為不死。雖富貴壽考之人，未必皆有此二者也。然余嘗聞與可之言，是身如浮雲，無去無來，無亡無存。則夫所謂不朽與不死者，亦何足云乎？嗚呼哀哉！尚饗！

祭刁景純墓文

嗟我少君，四十二歲。君不我少，謂我昆弟。今我已老，鬢須蒼然。君之永歸，不為無年。我獨何憾，過期而哭。人之云亡，哀此風俗。涉江而東，宛其山川。顧瞻萬松，蔚乎蒼芊。尚想松下，幅巾杖屨。迎我于門，抵掌笑語。豈其忽焉，斂茲一墳。俛仰空山，草木再春。平生故人，幾半天下。紛然日中，掉臂莫夜。我非至人，心有往來。斗酒隻雞，聊寫我哀。尚饗！

祭張子野文

年月日，蘇軾謹以清酌庶羞之奠，昭告于故子野郎中張丈之靈。曰：仕而忘歸，人所共蔽。有志不果，日月其逝。惟余子野，歸及強銳。優游故鄉，若復一世。遇人坦率，真古愷悌。龐然老成，又敏且藝。清詩絕俗，甚典而麗。搜研物情，刮發幽翳。微詞宛轉，蓋詩之裔。坐此而窮，鹽米不繼。歗歌自得，有酒輒詣。我官于杭，始獲擁篲。歡欣忘年，脫略苛細。送我北歸，屈指默計。死生一訣，流涕挽袂。我來故國，實五周歲。不我少須，一病遽蛻。堂有遺像，室無留嬖。人亡琴廢，帳空鶴唳。酹觴再拜，淚溢兩眥。尚饗！

祭陳令舉文

嗚呼哀哉！天之生令舉，初若有意厚其學術，而多其才能，蓋已兼百人之器。既發之以科舉，又輔之以令名，使取重於天下者，若將畀之以位。而令舉亦能因天之所予而日新之，慨然將以身任天下之事。夫豈獨其自任，將世之士大夫，識與不識，莫不望其如是。是何一奮而不顧，以至於斥，一斥而不復，以至於死。嗚呼哀哉！天之所付，為偶然而無意耶？將亦有意，而人之所以周旋委曲輔成其天者不至耶？將天既生之以畀斯人，而人不用，故天復奪之而自使耶？不然，令舉之賢，何為而不立，何立而不遂！使少見其毫末，而出其餘棄，必有驚世而絕類者矣。予與令舉別二年而令舉沒，既沒三年，而予乃始一哭其殯而弔其子也。嗚呼哀哉！尚饗！

祭任師中文

年月日，眉陽陳慥、蘇軾，犍為王齊愈、弟齊萬，黃州進士潘丙、古耕道，謹以茶果清酌之奠，致祭于故瀘州太守任大夫師中之靈曰：允義大夫，維蜀之珍。詩之老成，易之丈人。去我十年，其德日新。庶一見之，遽沒元身。惟慥與軾，匪友則親。自丙以降，昔惟州民。旅哭于庭，惻焉酸辛。禍福之來，孰知其因。自壽自夭，自屈自信。天莫為之，矧凡鬼神。生榮死哀，自昔所難。持此令名，歸于九原。尚饗！

祭堂兄子正文

維元豐五年，歲次壬戌，正月癸未朔，三日乙酉，弟責授黃州團練副使軾，謹以家饌酒果之奠，昭告于故子正中舍大兄之靈。昔我先伯父，內行飭修，閭里之師。不剛不柔，允武且文，喜慍莫窺。歷官十一，民到于今，涕泣懷思。遇其所立，仁者之勇，雷霆不移。篤生我兄，和優而毅，甚似不衰。與人之周，肅雍謹絜，喜見于眉。人各有心，酸鹹異嗜，丹素相訾。穆穆我兄，尊賢容衆，無適不宜。天若不僭，富貴壽考，捨兄畀誰。云何不淑，而止於是，命也可疑。我遷于南，老與病會，歸耕無期。斂不撫棺，葬不執紼，永恨何追。寤寐東山，兩塋相望，拱木參差。諸父父子，平生之好，相從歲時。兄死而同，我生而異，斯言孔悲。千里一樽，兄實臨我，尚釂勿辭。嗚呼哀哉。尚饗。

黃州再祭文與可文

年月日，從表弟具官蘇軾，謹以清酌庶羞之奠，昭告于亡友湖州府君與可學士文兄之靈。嗚呼哀哉。我官于岐，實始識君。甚口秀眉，忠信而文。志氣方剛，談詞如雲。一別五年，君譽日聞。道德為膏，以自濯薰。藝學之多，蔚如秋蕡。脫口成章，粲莫可耘。馳騁百家，錯落紛紜。使我羞歎，筆硯為焚。再見京師，默無所云。杳兮清深，落其華芬。昔蓺我黍，今熟其饙。啜漓歌呼，得淳而醺。天力自然，不施膠筋。坐了萬事，氣回三軍。笑我皇皇，獨違垢紛。俯仰三州，眷戀桑枌。仁施草木，信及![鹿加](../../imgs/4d25.gif)麇。昂然來歸，獨立無羣。俛焉復去，初無戚欣。大哉死生，悽愴蒿焄。君沒談笑，大鈞徒勤。喪之西歸，我竄江濆。何以薦君，採江之芹。相彼日月，有朝必曛。我在茫茫，凡幾合分。盡此一觴，歸安于墳。嗚呼哀哉。尚饗。

祭徐君猷文

故黃州太守朝請徐公君猷之靈。惟公蚤厭綺紈，富以三冬之學；晚分符竹，藹然兩郡之聲。家世名臣，始終循吏。追繼襄陽之耆舊，綽有建安之風流。無鬼高談，常傾滿坐。有功陰德，何止一人。軾以惷愚，自貽放逐。妻孥之所竊笑，親友幾於絕交。爭席滿前，無復十漿而五餽；中流獲濟，實賴一壼之千金。曾報德之未皇，已興哀於永訣。平生髣髴，尚陳中聖之觴；厚夜渺茫，徒挂初心之劍。拊棺一慟，嗚呼哀哉。尚饗。

祭陳君式文

故致政大夫君式之靈。猗歟大夫，匪直也人。矯然不隨，以屈莫信。大夫安之，有命在天。十年躬耕，以娛其親。親亡泣血，幾以喪明。免喪復仕，哀哉為貧。從政于黃，急吏緩民。食黃之薇，飲其水泉。我以重罪，竄于江濱。親舊擯疏，我亦自憎。君獨願交，日造我門。我不自愛，死子垢紛。君笑絕纓，陋哉斯言。憂患之至，期與子均。示我數詩，蕭然絕塵，去黃而歸。即安丘園。澹然無求，抱潔沒身。猗歟大夫，有死有生。如影之隨，如環之循。富貴貧賤，忽如浮雲。孰皆有子，如二子賢。千里一觴，侑以斯文。尚饗。

祭蔡景繁文

嗚呼哀哉！子之為人，清厲孤峻。經以仁義，緯以忠信。才兼百夫，斂以靜順。子之事君，悃款傾盡。挺然不倚，視退如進。持其本心，不負堯舜。子之從政，果藝清慎。緩民急吏，不肅而震。紛紜滿前，理解迎刃。子之為文，秀整明潤。工於造語，恥就餘餕。詩尤所長，鏘然玉振。壽以配德，天亦何吝。有如子賢，五十而盡。我遷于黃，衆所遠擯。惟子之故，不我藉轔。孰云此來，乃拊其櫬。萬生擾擾，寄此一瞬。富貴無能，俯仰埃燼。子有賢子，汗血之駿。幼亦頎然，頴發齠齔。天哀子窮，以是餽贐。我困于旅，愧莫子賑。歌此奠詩，以和虞殯。嗚呼哀哉！

祭歐陽伯和父文

嗚呼哀哉！文忠之子，譬之孔門，則其高弟。其材不同，而皆有得，公之一體。惟伯和父，得公之學，甚敏且蓺。罔羅幽荒，掎摭遺逸，馳騁百世。有求則應，取之左右，不擇鉅細。如漢伯喈，如晉茂先，餘子莫繼。公薨一紀，門人凋喪，我老又廢。退而講論，放失舊聞，日月其逝。欲操簡牘，從伯和父，解發疑蔽。今其亡矣，誰助我者，投筆掩袂。斯文日化，躡風系景，安所止戾。子獨確然，求之度數，繼以凡例。抱其孤學，將以安適，鑿不謀枘。歸從文忠，與仲純父，孰曰非計。而我何為，寓詞千里，繼以泣涕。嗚呼哀哉！

祭石幼安文

嗟我去蜀，十有八年。夢還故鄉，親愛滿前。覺而無有，淚下迸泉。竄流江湖，隻影自憐。聞人蜀音，回首粲然。矧如夫子，又戚且賢。憂樂同之，義不我捐。我行過宿，子病已纏。顧我而笑，自云少痊。念子仁人，壽骨隱顴。攜手同歸，相視華顛。孰云此來，拊膺號天。同驅並馳，俯仰而遷。行即此路，皇分後先。哀哉若人，令德世傳。才子文孫，森然比肩。天不吾欺，後將蟬聯。永歸無憾，舉我一籩。嗚呼哀哉！

祭司馬君實文

左僕射贈太師溫公之靈。嗚呼！百世一人，千載一時。惟時與人，鮮偶常奇。公事仁宗，百未一施。獨發大議，惟天我知。厚陵之初，先事而規。帝欲得民，一尊無私。母子之間，莫如孝慈。人所難言，我則易之。神宗知公，敬如蓍龜。專談仁義，輔以書詩。枉尺直尋，願公少卑。公曰天子，舜禹之資。我若言利，非天誰欺。退居于洛，四海是儀。化及豚魚，名聞乳兒。二聖見公，曰予得師。付以衡石，惟公所為。公亦何為，視民所宜。有莠則鋤，有疾則醫。問疾所生，師老民疲。和戎上策，決用無疑。此計一定，太平可基。譬如農夫，既闢既葘。投種未粒，矧穫而炊。賓客滿門，公以疾辭。不見十日，入哭其帷。天為雨泣，路人垂洟。畫像于家，飲食必祠。矧我衆僚，左右疇咨。共載一舟，喪其楫維。終天之訣，寧復來思。歌此奠章，以侑一卮。嗚呼哀哉！尚饗。

祭王宜甫文

維元祐二年，歲次丁卯，九月庚戌朔，十九日戊辰，具位蘇軾，謹以酒果之奠，昭告于故比部郎中贈光祿大夫王公宜父親家翁之靈。嗚呼宜父，篤厚寬中。德世其家，而位莫充。非不能充，知有天命。直己而行，不充何病。三公之子，所乏非財。風雨散之，如振浮埃。百年夢幻，其究何獲。不與皆亡，令名令德。公雖耆舊，我尚同時。不識其人，想見其姿。婚姻之好，義貫黃壤。有愧古人，不祖其往。往謂趙人，子孫其昌。蒔其墓檟，我言不忘。嗚呼哀哉！

祭范蜀公文

嗚呼！仁宗在位四十二年。畦而種之，有得皆賢。既歷三世，悉為名臣。今如晨星，存者幾人。孰如我公，碩大光明。導日而昇，燦焉長庚。死生契闊，公獨壽考。天實耆之，以殿諸老。二聖嗣位，仁義是施。公昔所言，略行無遺。維樂未和，公寢不寧。樂成而薨，公往則瞑。凡百君子，願公無極。胡不萬年，以重王國。責難之忠，愛莫助之。嗟我後來，誰復似之。吾先君子，秉德不耀。與公弟兄，一日之少。窮達不齊，歡則無間。豈以閭里，忠義則然。先君之終，公時在陳。宵夢告行，晨起訃聞。先友盡矣，我亦白髮。聞公之喪，方食哽噎。堂堂我公，豈其云亡。望公凜然，猶舉我觴。

祭黃幾道文

幾道大夫年兄之靈。嗚呼幾道，孝友烝烝。人無間言，如閔與曾。天若成之，付以百能。超然驥德，風騖雲騰。入為御史，以直自繩。身為玉雪，不汙青蠅。出按百城，不緩不絙。姦民惰吏，實畏靡憎。帝亦知之，因事屢稱。謀之左右，有問莫應。君聞不悛，與道降升。吾豈羽毛，為人所鷹。抱默以老，終然不矜。環堵蕭然，大布疏繒。妻子脫粟，玉食友朋。我遷淮南，秋穀五登。坐閱百吏，錐刀相仍。有斐君子，傳車是乘。穆如春風，解此陰凌。尚有典刑，紫髯垂膺。魯無君子，斯人安承。納幣請昏，義均股肱。別我而東，衣袂僅勝。一臥永已，吾將安憑。壽夭在天，雖聖莫增。君趙魏老，老于薛滕。天亦愧之，其世必興。舉我一觴，歸安丘陵。

祭歐陽文忠公夫人文

嗚呼，文忠之薨，十有八年。士無所歸，散而自賢。我是用懼，日登師門。既友諸子，入拜夫人。望之愀然，有穆其言。簡肅之肅，文忠之文。雖無老成，典刑則存。何以嗣之，使世不忘。諸子惟迨，好學而剛。夫人實使，兄弟吾孫。徼福文忠，及我先君。出守東南，往違其顏。病不能見，卒以訃聞。自斂及葬，餽奠莫親。匪愧于今，有靦昔人。寓詞千里，侑此一樽。尚饗。

* * *

