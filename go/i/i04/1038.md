

## 蘇東坡全集

##### 東坡前集
　　　`卷三十八`

* * *

趙清獻公神道碑

故太子少師清獻趙公，既薨之三年，其子㞦除喪來告于朝曰：「先臣既葬，而墓隧之碑無名與文，無以詔示來世，敢以請。」天子曰：「嘻，茲予先正，以惠術擾民如鄭子產，以忠言摩士如晉叔向。」乃以愛直名其碑，而又命臣軾為之文。

臣軾逮事仁宗皇帝。蓋嘗竊觀天地之盛德，而窺日月之末光矣。未嘗行也，而萬事莫不畢舉。未嘗視也，而萬物莫不畢見。非有他術也，善於用人而已。惟清獻公擢自御史。是時將用諫官御史，必取天下第一流，非學術才行備具，為一世所高者不與。用之至重，故言行計從，有不十年而為近臣者；言不當，有不旋踵而黜者。是非明辨，而賞罰必信，故士居其官者少妄，而天子穆然無為，坐視其成功，姦宄消亡，而忠良全妥。此則清獻公與其僚之功也。

公諱抃，字閱道。其先京兆奉天人。唐德宗世，植為嶺南節度使。植生隱，為中書侍郎。隱生光逢、光裔，並掌內外制，皆為唐聞人。五代之亂，徙家于越。公則植之十世從孫也。曾祖諱曇，深州司戶參軍。祖諱湘，廬州廬江尉，始家于衢，遂為西安人。考諱亞永，廣州南海主簿。公既貴，贈曾祖太子太保，妣陳氏安國太夫人；祖司徒，妣袁氏崇國太夫人，俞氏光國太夫人；考，開府儀同三司，封榮國公，妣徐氏魏國太夫人，徐氏越國太夫人。

公少孤且貧，刻意力學，中景祐元年進士乙科。為武安軍節度推官。民有偽造印者，吏皆以為當死。公獨曰：「造在赦前，而用在赦後。赦前不用，赦後不造，法皆不死。」遂以疑讞之，卒免死。一府皆服。閱歲，舉監潭之糧料。歲滿，改著作佐郎，知建州崇安，通判宜州。卒有殺人當死者，方繫獄，病癰，未潰，公使醫療之，得不瘐死。會赦以免。公愛人之周，類如此。

未幾，以越國喪，廬于墓三年，不宿于家。縣榜其所居里為孝弟，處士孫處為作孝子傳。終喪，起知泰州海陵，復知蜀州江原，還，通判泗州。泗守昏不事事，監司欲罷遣之，公獨左右其政，而晦其所以然，使若權不己出者。守得以善去。濠守以廩賜不如法，士卒謀欲為變，或以告，守恐怖，日未夕，輒閉門不出。轉連使徙公治濠。公至，從容如平日，濠以無事。

曾公亮為翰林學士，未識公，而以臺官薦，召為殿中侍御史。彈劾不避權幸，京師號公鐵面御史。其言常欲朝廷別白君子小人。以謂小人雖小過，當力排而絕之，後乃無患，君子不幸而有詿誤，當保持愛惜，以成就其德。故言事雖切，而人不厭。溫成皇后方葬，始命參知政事劉沆監護其役，及沆為相而領事如故。公論其當罷，以全國體。復言宰相陳執中不學無術，且多過失。章十二上，執中卒罷去。王拱辰奉使契丹，還，為宣徽使。公言拱辰平生所為及奉使不如法事，命遂寢。復言樞密使王德用、翰林學士李淑不稱職，皆罷去。是時邵必為開封推官，以前任常州失入，徒罪自舉，遇赦而猶罷，監邵武酒稅。吳充、鞠真卿發禮院吏代書事，吏以贖論，而充、真卿皆出知軍。呂景初、馬遵、吳中復彈奏梁適，適以罷相，而景初等隨亦被逐。馮京言吳充、鞠真卿、刁約不當以無罪黜，而京亦奪修起居注。公皆力言其非是。必以復認知軍，充、真卿、約、景初、遵皆召還京中，復皆許補故闕。先是呂秦出守徐，蔡襄守泉，吳奎守壽，韓絳守河陽。已而歐陽脩乞蔡，賈黯乞荊南。公即上言：「近日正人賢士，紛紛引去，憂國之士，為之寒心，侍從之賢，如脩輩無幾。今皆欲請郡者，以正色立朝，不能諂事權要，傷之者衆耳。」脩等由此不去，一時名臣賴之以安。仁宗晚歲不豫，而太子未定，中外恟懼。及上既康復，公請擇宗室賢子弟教育於宮中，封建任使，以示天下大本。

已而求郡，得睦。睦歲為杭市羊，公為移文却之。民籍有茶稅，而無茶地，公為奏蠲之，民至今稱焉。移充梓州路轉運使，未幾移益。兩蜀地遠而民弱，吏恣為不法，州郡以酒食相饋餉，衙前治廚傳，破家相屬也。公身帥以儉，不從者請以違制坐之，蜀風為之一變。窮城小邑，民或生而不識使者，公行部，無所不至，父老驚喜相慰，姦吏亦竦。

以右司諫召，論事不折如前。入內副都知鄧保信引退兵，董吉以燒鍊出入禁中，公言：「漢文成、五利，唐普思、靜能、李訓、鄭注，多依宦官以結主，假藥術以市姦者也，其漸不可啟。」宋庠為樞密使，選用武臣，多不如舊法，至有訴於上前者。公陳其不可。陳升之除樞密副使，公與唐介、呂誨、范師道同言升之交結宦官，進不以道，章二十餘，上不省，即居家待罪。詔強起之，乃乞補外，二人皆相次去位，公與言者亦罷。

公得虔州，地遠而民好訟，人謂公不樂。公欣然過家上冢而去。既至，遇吏民簡易，嚴而不苛，悉召諸縣令告之，為令當自任事，勿以事諉郡，茍事辦而民悅，吾一無所問。令皆喜，爭盡力，虔事為少，獄以屢空。改修鹽法，疏鑿灨石，民賴其利。虔當二廣之衝，行者常自虔易舟而北。公間取餘材，造舟得百艘，移二廣諸郡，曰：「仕宦之家，有父兄沒而不能歸者，皆移文以遣，當具舟載之。」至者既悉授以舟，復量給公使物，歸者相繼於道。

朝廷聞公治有餘力，召知御史雜事，不閱月為度支副使。英宗即位，奉使契丹，還，未至，除天章閣待制、河北都轉運使。時賈昌朝以使相判大名府。公欲按視府庫，昌朝遣其屬來告，曰：「前此，監司未有按視吾事者。公雖欲舉職，恐事有不應法，奈何？」公曰：「捨大名，則列郡不服矣。」即往視之，昌朝初不說也。前此有詔，募義勇，過期不足者徒二年，州郡不時辦，官吏當坐者八百餘人。公被旨督其事，奏言：「河朔頻歲豐熟，故募不如數，請寬其罪，以俟農隙。」從之。坐者得免，而募亦隨足。昌朝乃愧服曰：「名不虛得矣。」

旋除龍圖閣直學士、知成都。公以寬治蜀，蜀人安之。初，公為轉運使，言蜀人有以妖祀聚衆為不法者，其首既死，其為從者宜特黥配。及為成都，適有此獄，其人皆懼，意公必盡用法。公察其無它，曰：「是特坐樽酒至此耳。」刑其為首者，餘皆釋去。蜀人愈愛之。會榮諲除轉運使，陛辭，上面諭曰：「趙某為成都，中和之政也。」

神宗即位，召知諫院。故事，近臣自成都還，將大用，必更省府，不為諫官。大臣為言。上曰：「用趙某為諫官，賴其言耳。茍欲用之，何傷！」及謝，上謂公：「聞卿匹馬入蜀，以一琴一龜自隨，為政簡易，亦稱是耶？」公知上意，將用其言。即上疏論呂誨、傅堯俞、范純仁、呂大防、趙瞻、趙鼎、馬默皆骨鯁敢言，久譴不復，無以慰縉紳之望。上納其說。郭逵除簽書樞密院事，公議不允。公力言之，即罷。

居三月，擢右諫議大夫，參知政事。感激思奮，面議政事，有不盡者，輒密啟聞。上手詔嘉之。公與富弼，曾公亮、唐介同心輔政，率以公議為主。會王安石用事，議論不協，既而司馬光辭樞密副使，臺諫侍從多以言事求去。公言：「朝廷事有輕有重，體有大小，財利於事為輕。而民心得失為重，青苗使者於體為小，而禁近耳目之臣用舍為大，今不罷財利而輕失民心，不罷青苗使者而輕棄禁近耳目，去重而取輕，失大而得小，非宗廟社稷之福，臣恐天下自此不安矣。」言入，即求去，四上章，不許。熙寧三年四月，復五上章，除資政殿學士、知杭州。

公素號寬厚，杭之無賴子弟以此逆公，皆駢聚為惡。公知其意，擇重犯者率黥配他州，惡黨相帥遁去。

未幾徙青州。因其俗朴厚，臨以清凈。時山東旱蝗，青獨多麥，蝗自淄齊來，及境遇風，退飛墮水而盡。

五年，成都以戍卒為憂，朝廷擇遣大臣，為蜀人所愛信者，皆莫如公，遂以大學士知成都。然意公必辭，及見，上曰：「近歲無自政府復往者，卿能為我行乎？」公曰：「陛下有言即法也，豈顧有例哉！」上大喜。公乞以便宜行事，即日辭去。至蜀，默為經略，而燕勞閑暇如他日，兵民晏然。一日，坐堂上，有卒長在堂下。公好諭之曰：「吾與汝，年相若也，吾以一身入蜀，為天子撫一方，汝亦宜清慎畏戢以帥衆，比戍還，得餘貲，持歸為室家計可也。」人知公有善意，轉相告語，莫敢復為非者。劍州民李孝忠集衆二百餘人，私造符牒，度人為僧。或以謀逆告，獄具。公不畀法吏，以意決之，處孝忠以私造度牒，餘皆得不死。喧傳京師，謂公脫逆黨。朝廷取具獄閱之，卒無以易也。茂州蕃部鹿明玉等蠭聚境上，肆為剽掠。公亟遣部將帥兵討之，夷人驚潰乞降，願殺婢以盟。公使喻之曰：「人不可用，用三牲可也。」使至，已縶婢引弓，將射心取血。聞公命，讙呼以聽。事訖，不殺一人。

居二歲，乞守東南，為歸老計，得越州。吳越大饑，民死者過半，公盡所以救荒之術，發廩勸分，而以家貲先之，民樂從焉。生者得食，病者得藥，死者得藏。下令修城，使民食其力。故越人雖饑而不怨。復徙治杭。

杭旱與越等，其民尤病。既而朝廷議欲築其城。公曰：「民未可勞也。」罷之。錢氏納國，未及百年，而墳廟堙圮，杭人哀之。公奏因其所在，歲度僧、道士各一人，收其田租，為歲時獻享營繕之費。從之，且改妙因院為表忠觀。

公年未七十，告老于朝，不許。請之不已，元豐二年二月，加太子少保致仕，時年七十二矣。退居于衢，有溪石松竹之勝，東南高士多從之游。朝廷有事郊廟，再起公侍祠，不至。㞦通判溫州，從公游天台、雁蕩，吳越間榮之。㞦代還，得見。上顧問公，甚厚。以㞦提舉浙東西常平，以便其養。㞦復待公游杭。始，公自杭致仕，杭人留公不得行。公曰：「六年當復來。」至是適六歲矣。杭人德公，逆者如見父母。以疾還衢，有大星隕焉。二日而公薨，實七年八月癸巳也。

訃聞，天子輟視朝一日，贈太子少師。十二月乙酉，葬于西安蓮華山，謚曰清獻。公娶徐氏，東頭供奉官度之女，封東平郡夫人，先公十年卒。子二人，長曰屼，終杭州於潛縣令；次即㞦也，今為尚書考功員外郎。

公平生不治產業，嫁兄弟之女以十數，皆如己女。在官，為人嫁孤女二十餘人。居鄉，葬暴骨及貧無以斂且葬者，施棺給薪，不知其數。少育於長兄振，振既沒，思報其德。將遷侍御史，乞不遷，以贈振大理評事。

公為人和易溫厚，周旋曲密，謹繩墨，蹈規矩，與人言，如恐傷之。平生不畜聲伎，晚歲習為養氣安心之術，翛然有高舉意。將薨，晨起如平時，㞦侍側，公與之訣，詞色不亂，安坐而終。不知者以為無意於世也。然至論朝廷事，分別邪正，慨然不可奪。宰相韓琦嘗稱趙公真世人標表，蓋以為不可及也。

公為吏，誠心愛人，所至崇學校，禮師儒，民有可與與之，獄有可出出之。治虔與成都，尤為世所稱道。神宗凡擬二郡守，必曰：「昔趙某治此，最得其術。」馮京相繼守成都，事循其舊，亦曰：「趙公所為，不可改也。」要之以惠利為本。然至於治杭，誅鋤強惡，姦民屏跡不敢犯。蓋其學道清心遇物，而應有過人者矣。銘曰：

蕭望之為太傅，近古社稷臣，其為馮翊，民未有聞。黃霸為潁川，治行第一，其為丞相，名不迨昔。孰如清獻公，無適不宜。邦之司直，民之父師。其在官守，不專於寬，時出猛政，嚴而不殘。其在言責，不專於直，為國愛人，掩其疵疾。蓋東郭順子之清，孟獻子之賢，鄭子產之政，晉叔向之言，公兼而有之，不幾於全乎！

* * *

