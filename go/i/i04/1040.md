

## 蘇東坡全集

##### 東坡前集
　　　`卷四十`

* * *

## 釋教二十三首

勝相院經藏記

元豐三年，歲在庚申，有大比丘惟簡，號曰寶月，修行如幻，三摩鉢提，在蜀成都，大聖慈寺，故中和院，賜名勝相，以無量寶、黃金丹砂、琉璃真珠、旃檀衆香，莊嚴佛語及菩薩語，作大寶藏。湧起於海，有大天龍，背負而出，及諸小龍，糾結環繞。諸化菩薩，及護法神，鎮守其門。天魔鬼神，各執其物，以禦不祥。是諸衆寶，及諸佛子，光色聲香，自相磨激，璀璨芳郁，玲瓏宛轉，生出諸相，變化無窮。不假言語，自然顯見，苦空無我，無量妙義。凡見聞者，隨其根性，各有所得。如衆饑人，入於大倉，雖未得食，已有飽意。又如病人，游於藥市，聞衆藥香，病自衰減。更能取米，作無礙飯，恣食取飽，自然不饑。又能取藥，以療衆病，衆病有盡，而藥無窮，須臾之間，無病可療。以是因緣，度無量衆，時見聞者，皆爭舍施，富者出財，壯者出力，巧者出技，皆舍所愛，及諸結習，而作佛事，求脫煩惱，濁惡苦海。

有一居士，其先蜀人，與是比丘，有大因緣。去國流浪，在江淮間，聞是比丘，作是佛事，即欲隨衆，舍所愛習。周視其身，及其室廬，求可捨者，了無一物。如焦穀芽，如石女兒，乃至無有，毫髮可捨。私自念言，我今惟有，無始已來，結習口業，妄言綺語，論說古今，是非成敗。以是業故，所出言語，猶如鍾磬，黼黻文章，悅可耳目。如人善博，日勝日負，自云是巧，不知是業。今捨此業，作寶藏偈。願我今者，作是偈已，盡未來世，永斷諸業，客塵妄想，及諸理障。一切世間，無取無舍，無憎無愛，無可無不可。時此居士，稽首西望，而說偈言：

我遊衆寶山，見山不見寶。巖谷及草木，虎豹諸龍蛇。

雖知寶所在，欲取不可得。復有求寶者，自言已得寶。

見寶不見山，亦未得寶故。譬如夢中人，未嘗知是夢。

既知是夢已，所夢即變滅。見我不見夢，因以我為覺。

不知真覺者，覺夢兩無有。我觀大寶藏，如以蜜說甜。

衆生未諭故，復以甜說蜜。甜蜜更相說，千劫無窮盡。

自蜜及甘蔗，查梨與橘柚，說甜而得酸，以及鹹辛苦。

忽然反自味，舌根有甜相，我爾默自知，不煩更相說。

我今說此偈，於道亦云遠，如眼根自見，是眼非我有。

當有無耳人，聽此非舌言，於一彈指頃，洗我千劫罪。

`大悲閣記`

大悲者，觀世音之變也。觀世音由聞而覺。始於聞而能無所聞，始於無所聞而能無所不聞。能無所聞，雖無身可也，能無所不聞，雖千萬億身可也，而況於手與目乎！雖然，非無身無以舉千萬億身之衆，非千萬億身無以示無身之至。故散而為千萬億身，聚而為八萬四千毋陀羅臂，八萬四千清凈寶目，其道一爾。昔吾嘗觀於此，吾頭髮不可勝數，而身毛孔亦不可勝數。牽一髮而頭為之動，拔一毛而身為之變，然則髮皆吾頭，而毛孔皆吾身也。彼皆吾頭而不能為頭之用，彼皆吾身而不能具身之智，則物有以亂之矣。吾將使世人左手運斤，而右手執削，目數飛雁，而耳節鳴鼓，首肯傍人，而足識梯級，雖有智者，有所不暇矣，而況千手異執而千目各視乎？及吾燕坐寂然，心念凝默，湛然如大明鏡。人鬼鳥獸，雜陳乎吾前，色聲香味，交遘乎吾體。心雖不起，而物無不接，接必有道。即千手之出，千目之運，雖未可得見，而理則具矣。彼佛菩薩亦然。雖一身不成二佛，而一佛能徧河沙諸國。非有它也。觸而不亂，至而能應，理有必至，而何獨疑於大悲乎？

成都，西南大都會也。佛事最勝，而大悲之像，未睹其傑。有法師敏行者，能讀內外教，博通其義，欲以如幻三昧為一方首，乃以大旃檀作菩薩像，莊嚴妙麗，具慈愍性。手臂錯出，開合捧執，指彈摩拊，千態具備。手各有目，無妄舉者。復作大閣，以覆菩薩，雄偉壯峙，工與像稱。都人作禮，因敬生悟。余游於四方二十餘年矣，雖未得歸，而想見其處。敏行使其徒法震乞文，為道其所以然者。且頌之曰：

吾觀世間人，兩目兩手臂。物至不能應，狂惑失所措。

其有欲應者，顛倒作思慮。思慮非真實，無異無手目。

菩薩千手目，與一手目同。物至心亦至，曾不作思慮。

隨其所當應，無不得其當。引弓挾白羽，劍盾諸械器，

經卷及香花，盂水青楊枝，珊瑚大寶炬，白拂朱藤杖，

所遇無不執，所執無有疑。緣何得無疑，以我無心故。

若猶有心者，千手當千心。一人而千心，內自相攫攘，何暇能應物。

千手無一心，手手得其處。

稽首大悲尊，願度一切衆。皆證無心法，皆具千手目。

`真相院釋迦舍利塔銘``并敘`

洞庭之南，有阿育王塔，分葬釋迦如來舍利。嘗有作大施會出而浴之者，緇素傳捧，涕泣作禮。有比丘竊取其三，色如含桃，大如薏苡，將寘之他方，為衆生福田。久而不能，以授白衣方子明。元豐三年，軾之弟轍謫官高安，子明以畀之。七年，軾自齊安蒙恩徙臨汝，過而見之。八年，移守文登，召為尚書禮部郎。過濟南長清真相院，僧法泰方為磚塔十有三層，峻峙蟠固，人天鬼神所共瞻仰，而未有以葬。軾默念曰：「予弟所寶釋迦舍利，意將止於此耶？昔予先君文安主簿贈中大夫諱洵，先夫人武昌太君程氏，皆性仁行廉，崇信三寶。捐館之日，追述遺意，捨所愛作佛事，雖力有所止，而志則無盡。自頃憂患，廢而不舉，將二十年矣。復廣前事，庶幾在此。」泰聞踊躍，明年來請於京師。探篋中得金一兩，銀六兩，使歸求之衆人，以具棺槨。銘曰：

如來法身無有邊，化為丈六示人天。偉哉有形斯有年，紫金光聚飛為煙。惟有堅固百億千，輪王阿育願力堅。役使空界鬼與仙，分置衆剎奠山川。棺槨十襲閟精圜，神光晝夜發層巔。誰其取此智且權，佛身普現衆目前。昏者坐受遠近遷，冥行黑月墮坎泉。分身來化會有緣，流轉至此誰使然。并包齊魯窮海壖，懭悍柔淑冥愚賢。願持此福達我先，生生世世離垢纏。

大別方丈銘

閉目而視，目之所見，冥冥蒙蒙。掩耳而聽，耳之所聞，隱隱隆隆。耳目雖廢，見聞不斷，以搖其中。孰能開目，而未嘗視，如鑑寫容？孰能傾耳，而未嘗聽，如穴受風？不視而見，不聽而聞，根在塵空。湛然虛明，徧照十方，地獄天宮。蹈冒水火，出入金石，無往不通。我觀大別，三門之外，大江方東。東西萬里，千溪百谷，為江所同。我觀大別，方丈之內，一燈常紅。門閉不開，光出于隙，曄如長虹。問何為然，笑而不荅，寄之盲聾。但見龐然，秀眉月面，純漆點瞳。我作銘詩，相其木魚，與其鼓鍾。

`法雲寺鍾銘``并敘`

元豐七年十月，有詔大長老圜通禪師法秀住法雲寺。寺成而未有鍾。大檀越駙馬都尉武勝軍節度觀察留後張敦禮，與冀國大長公主倡之，從而和者若干人。元祐元年四月鍾成，萬斤。東坡居士蘇軾為之銘曰：

有鍾誰為撞？有撞誰撞之？三合而後鳴，聞所聞為五。闕一不可得，汝則安能聞？汝聞竟安在？耳視目可聽。當知所聞者，鳴寂寂時鳴。大圜空中師，獨處高廣座。臥士無所著，人引非引人。二俱無所說，而說無說法。法法雖無盡，問則應曰三。汝應如是聞，不應如是聽。

`邵伯埭鍾銘``并敘`

邵伯埭之東，寺僧子康募千人為千斤銅鍾，蜀人蘇軾為之銘曰：

無量智慧火，燒此無明銅。戒定以為模，鑄成無漏鍾。以汝平等手，執彼慈悲撞。聲從無有出，徧滿無邊空。

淡軒銘

以船撐船船不行。以鼓打鼓鼓不鳴。子欲察味而辨色，何不坐於淡軒之上，出淡語以問淡叟，則味自味，而色自形。吾然後知淡叟之不淡，蓋將盡口眼之變，而起無窮之爭。其自謂叢林之一害，豈虛名也哉？

石恪畫維摩頌

我觀衆工工一師，人持一藥療一病。風勞欲寒氣欲暖，肺肝胃腎更相克。挾方儲藥如丘山，卒無一藥堪施用。有大醫王拊掌笑，謝遣衆工病隨愈。問大醫王以何藥，還是衆工所用者。我觀三十二菩薩，各以意談不二門。而維摩詰默無語，三十二義一時墮。我觀此義亦不墮，維摩初不離是說。譬如油蠟作燈燭，不以火點終不明。忽見默然無語處，三十二說皆光焰。佛子若讀維摩經，當作是念為正念。我觀維摩方丈室，能受九百萬菩薩。三萬二千師子坐，皆悉容受不迫迮。又能分布一鉢飯，饜飽十方無量衆。斷取妙喜佛世界，如持鍼鋒一棗葉。云是菩薩不思議，住大解脫神通力。我觀石子一處士，麻鞋破帽露兩肘。能使筆端出維摩，神力又過維摩詰。若云此畫無實相，毗耶城中亦非實。佛子若見維摩像，應作此觀為正觀。

`阿彌陀佛頌``并敘`

錢塘圓照律師普勸道俗，歸命西方極樂世界阿彌陀佛。眉山蘇軾敬捨亡母蜀郡太君程氏遺留簪珥，命工胡錫采畫佛像，以薦父母冥福。謹再拜稽首而獻頌曰：

佛以大圓覺，充滿河沙界。我以顛倒想，出沒生死中。云何以一念，得往生凈土。我造無始業，本從一念生。既從一念生，還從一念滅。生滅滅盡處，則我與佛同。如投水海中，如風中鼓橐。雖有大聖智，亦不能分別。願我先父母，與一切衆生，在處為西方，所遇皆極樂。人人無量壽，無往亦無來。

魚枕冠頌

瑩凈魚枕冠，細觀初何物。形氣偶相值，忽然而為魚。不幸遭綱罟，剖魚而得枕。方其得枕時，是枕非復魚。湯火就模範，巉然冠五岳。方其為冠時，是冠非復枕。成壞無窮已，究竟亦非冠。假使未變壞，送與無髮人。簪導無所施，是名為何物。我觀此幻身，已作露電觀。而況身外物，露電亦無有。佛子慈閔故，願受我此冠。若見冠非冠，即知我非我。五濁煩惱中，清凈常歡喜。

`送壽聖聰長老偈``并敘`

佛說作、止、任、滅，是謂四病。如我所說，亦是諸佛四妙法門。我今亦作、亦止，亦任、亦滅。滅則無作，作則無止，止則無任，任則無滅。是四法門，更相掃除，火出木盡，灰飛煙滅。如佛所說，不作不止，不任不滅。是則滅病，否即任病。如我所說，亦作亦止，亦任亦滅。是則作病，否即止病。我與佛說，既同是法，亦同是病。昔維摩詰，默然無語，以對文殊。而舍利佛，亦復默然，以對天女。此二人者，有何差別。我以是知，茍非其人，道不虛行。時長老聰師，自筠來黃，復歸於筠。東坡居士為說偈言：

珍重壽聖師，聽我送行偈。願閔諸有情，不斷一切法。人言眼睛上，一物不可住。我謂如虛空，何物住不得。我亦非然我，而不然彼義。然則兩皆然，否則無然者。

`朱壽昌梁武懺贊偈``并敘`

我觀世間，諸得道者，多因苦惱。苦惱之極，無所告訴，則呼父母。父母不聞，仰而呼天。天不能救，則當歸命，於佛世尊。佛以大悲，方便開示。令知諸苦，以愛為本。得愛則喜，犯愛則怒。失愛則悲，傷愛則懼。而此愛根，何所從生？展轉觀察，愛盡苦滅，得安樂處。諸佛亦言，愛別離苦。父母離別，其苦無量。於離別中，生離最苦。有大長者，曰朱壽昌。生及七歲，而母捨去。長大懷思，涕泣追求。剌血寫經，禮佛懺悔。四十餘年，乃見其母。念報佛恩，欲度衆苦。觀諸教門，切近周至。莫如梁武，所說懺悔。文既繁重，旨亦淵祕。一切衆生，有不能了。乃以韻語，諧諸音律。使一切人，歌詠贊歎，獲福無量。時有居士，蜀人蘇軾。見聞隨喜，而說偈曰：

長者失母，常自念言：母本生我，我生母去，有我無母，不如無我。誓以此身，出生入死，母若不見，我亦隨盡。在衆人中，猶如狂人，終日皇皇，四十餘年，乃見其母。我初不記，母之長短，大小肥瘠，云何一見，便知是母。母子天性，自然冥契，如磁石鍼，不謀而合。我未見母，不求何獲，既見母已，即無所求。諸佛子等，歌詠懺文，既懺罪已，當求佛道，如我所說，作求母觀。

玉石偈

嘻嘻呀呀三伏中，草木生煙地生火。遺君玉石百有八，願君置之白石盆。注以碧蘆井中泉，遣君肝肺涼如水。熱惱既除心自定，當觀熱相無去來。寒至折膠熱流金，是我法身一呼吸。寒人者冰熱者火，冰火初不自寒熱。一切世間我四大，畢竟誰受寒熱者。願以法水浸摩尼，當觀此石如瓦礫。

地獄變相偈

我聞吳道子，初作酆都變。都人懼罪業，兩月罷屠宰。此畫無實相，筆墨假合成。譬如說食飽，何從生怖汗。乃知法界性，一切惟心造。若人了此言，地獄自破碎。

`磨衲贊``并敘`

長老佛印大師了元游京師，天子聞其名，以高麗所貢磨衲賜之。客有見而歎曰：「嗚呼善哉！未曾有也。嘗試與子攝其齋衽，循其鉤絡，舉而振之，則東盡嵎夷，西及昧谷，南放交趾，北屬幽都，紛然在吾箴孔線蹊之中矣。」佛印听然而笑曰：「甚矣，子言之陋也。吾以法眼視之，一一箴孔有無量世界，滿中衆生所有毛竅，所衣之衣箴孔線蹊，悉為世界。如是展轉經八十反，吾佛光明之所照，與吾君聖德之所被，如以大海注一毛竅，如以大地塞一箴孔，曾何嵎夷昧谷交趾幽都之足云乎？當知此衲，非大非小，非短非長，非重非輕，非薄非厚，非色非空。一切世間，折膠墮指，此衲不寒；礫石流金，此衲不熱；五濁流浪，此衲不垢；劫火洞然，此衲不壞。云何以有思惟心，生下劣想？」於是蜀人蘇軾，聞而贊之曰：

匣而藏之，見衲而不見師。衣而不匣，見師而不見衲。惟師與衲，非一非兩。眇而視之，蟣蝨龍象。

小篆般若心經贊

草隸用世今千載，少而習之手所安。如舌於言無揀擇，終日應對惟所問。忽然使作大小篆，如正行走值墻壁。縱復學之能粗通，操筆欲下仰尋索。譬如鸚鵡學人語，所習則能否則默。心存形聲與點畫，何暇復求字外意。世人初不離世間，而欲學出世間法。舉足動念皆塵垢，而以俄頃作禪律。禪律若可以作得，所不作處安得禪。善哉李子小篆字，其間無篆亦無隸。心忘其手手忘筆，筆自落紙非我使。正使怱怱不少暇，倏忽千百初無難。稽首般若多心經，請觀何處非般若。

金山長老寶覺師真贊

望之儼然，即之也溫。是惟寶覺，大士之像。因是識師，是則非師。因師識道，道亦如是。

資福白長老真贊

是是是。是資福，白老子。身如空，我如爾。無一事，長歡喜。東坡有，老居士。見此真，欲擬議。未開口，落第二。有一語，略相似。門如市，心如水。

`光道人真贊``字晏然`

海口山顴，犀顱鸖肩。定眼水止，秀眉月弦。自一而兩，至百億千。即妄而真，是真晏然。

凈因凈照臻老真贊

凈故能照，為照故凈。亦如是身，孰知其正。四大是假，此反為真。從古聖賢，所莫能分。視彼如此，凡賊皆子。喜甲怒乙，雖子猶賊。人方自我，物固相物。是故東坡，即此為實。

書楞伽經後

楞伽阿跋多羅寶經，先佛所說，微妙第一，真實了義，故謂之佛語。心品祖師達磨以付二祖曰：吾觀震旦所有經教，惟楞伽四卷可以印心，祖祖相受，以為心法。如醫之有難經，句句皆理，字字皆法，後世達者，神而明之。如槃走珠，如珠走槃，無不可者。若出新意而棄舊學，以為無用，非愚無知，則狂而已。近歲學者各宗其師，務從簡便，得一句一偈，自謂了證，至使婦人孺子，抵掌嬉笑，爭談禪悅，高者為名，下者為利，餘波末流，無所不至，而佛法微矣。譬如俚俗醫師，不由經論，直授方藥，以之療病，非不或中，至於遇病輒應，懸斷死生，則與知經學古者不可同日語矣。世人徒見其有一至之功，或捷於古人，因謂難經不學而可，豈不誤哉！楞伽義趣幽眇，文字簡古，讀者或不能句，而況遺文以得義，忘義以了心者乎？此其所以寂寥於世，幾廢而僅存也。太子太保樂全先生張公安道，以廣大心，得清凈覺。慶曆中嘗為滁州，至一僧舍，偶見此經，入手怳然，如獲舊物，開卷未終，夙障冰解，細視筆畫，手跡宛然，悲喜太息，從是悟入。常以經首四偈，發明心要。軾游於公之門三十年矣，今年二月過南都，見公於私第。公時年七十九，幻滅都盡，惠光渾圜；而軾亦老於憂患，百念灰冷。公以為可教者，乃授此經，且以錢三十萬使印施於江淮間。而金山長老佛印大師了元曰：「印施有盡，若書而刻之則無盡。」軾乃為書之，而元使其侍者曉機走錢塘求善工刻之板，遂以為金山常住。元豐八年九月日，朝奉郎、新差知登州軍州兼管內勸農事騎都尉借緋蘇軾書。

書黃魯直李氏傳後

無所厭離，何從出世？無所欣慕，何從入道？欣慕之至，亡子見父。厭離之極，燖雞出湯。不極不至，心地不凈。如飯中沙，與飯皆熟。若不含糊，與飯俱嚥。即須吐出，與沙俱棄。善哉佛子，作清凈飯。淘米去沙，終不能盡。不如即用，本所自種。元無沙米，此米無沙。亦不受沙，非不受也，無受處故。

書正信和尚塔銘後

太安楊氏，世出名僧。正信表公兄弟三人，其一曰仁慶，故眉僧正。其一曰元俊，故極樂院主，今太安治平院也。皆有高行。而表公行解超然，晚以靜覺。三人皆與吾先大父職方公、吾先君中大夫游，相善也。熙寧初，軾以服除，將入朝，表公適臥病，入室告別。霜髮寸餘，目光瞭然，骨盡出，如畫須菩提像，可畏也。軾盤桓不忍去。表曰：「行矣，何處不相見。」軾曰：「公能不遠千里相從乎？」表笑曰：「佛言生正信家，千里從公，無不可者，然吾蓋未也。」已而果無恙，至六年乃寂。是歲，軾在錢塘，夢表若告別者。又十五年，其徒法用以其所作偈、頌及塔記相示，乃書其末。

* * *

