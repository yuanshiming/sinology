

## 蘇東坡全集

##### 東坡後集
　　　`卷一`

* * *

### 詩六十四首

次韻劉景文西湖席上

二老長身屹兩峰，常撞大呂應黃鐘。

將辭鄴下劉公幹，却見雲間陸士龍。

白髮憐君略相似，青山許我定相從。

吾今官已六百石，慙愧當年邴曼容。

次前韻荅馬忠玉

坡陀巨麓起連峰，積累當年慶自鍾。

靈運子孫俱得鳳，慈明兄弟孰非龍。

河梁會作看雲別，詩社何妨載酒從。

祗有西湖似西子，故應宛轉為君容。

予去杭十六年而復來留二年而去平生自覺出處老少粗似樂天雖才名相遠而安分寡求亦庶幾焉三月六日來別南北山諸道人而下天竺惠淨師以醜石贈行作三絕句

當年衫鬢兩青青，強說重臨慰別情。

衰髮只今無可白，故應相對話來生。

出處依稀似樂天，敢將衰朽較前賢。

便從洛社休官去，猶有閑居二十年。

在郡依前六百日，山中不記幾回來。

還將天竺一峰去，欲把雲根到處栽。

次韻荅黃安中兼簡林子中

老去心灰不復然，一麾江海意方堅。

那堪黃散付子度，空羨蘇杭養樂天。

病肺一春難白酒，別腸三夜繞朱絃。

羣仙正欲吾歸去，共把清風借玉川。

留別蹇道士拱辰

黑月在濁水，何曾不清明。寸田滿荊棘，梨棗無從生。

何時反吾真，歲月今崢嶸。屢接方外士，早知俗緣輕。

庚桑託雞鵠，未肯化南榮。晚識此道師，似有宿世情。

笑指北山雲，訶我不歸耕。仙人漢陰馬，微服方地行。

咫尺不往見，煩子通姓名。願持空手去，獨控橫江鯨。

次韻子由書王晉卿畫山水二首

老去君空見畫，夢中我亦曾遊。

桃花縱落誰見，水到人間伏流。

山人昔與雲俱出，俗駕今隨水不回。

賴我胸中有佳處，一樽時對畫圖開。

又書王晉卿畫四首

　　山陰陳跡

當年不識此清真，強把先生擬季倫。

等是人間一陳跡，聚蚊金谷本何人。

　　`雪溪乘興`

溪山雪月兩佳哉，賓主談鋒夜轉雷。

猶言不見戴安道，為問適從何處來。

　　`四明狂客`

毫端偶集一微塵，何處溪山非此身。

狂客思歸便歸去，更求敕賜枉天真。

　　`西塞風雨`

斜風細雨到來時，我本無家何處歸。

仰看雲天真蒻笠，旋收江海入蓑衣。

破琴詩`并引`

舊說，房琯開元中嘗宰盧氏，與道士邢和璞出遊，過夏口村，入廢佛寺，坐古松下。和璞使人鑿地得甕，中所藏婁師德與永禪師書，笑謂琯曰：「頗憶此耶？」琯因悵然，悟前生之為永師也。故人柳子玉寶此畫，云是唐本，宋復古所臨者。元祐六年三月十九日，予自杭州還朝，宿吳淞江，夢長老仲殊挾琴過予彈之，有異聲，就視，琴頗損，而有十三絃。予方歎惜不已，殊曰：「雖損，尚可脩。」曰：「奈十三絃何？」殊不荅，誦詩云：「度數形名本偶然，破琴今有十三絃。此生若遇邢和璞，方信秦箏是響泉。」予夢中了然識其所謂，既覺而忘之。明日晝寢，復夢殊來，理前語，再誦其詩，方驚覺而殊適至，意其非夢也。問之殊，蓋不知。是歲六月，見子玉之子子文京師，求得其畫，乃作詩并書所夢其上。子玉名瑾，善作詩及行草書。復古名迪，畫山水草木，蓋妙絕一時。仲殊本書生，棄家學佛，通脫無所著，皆奇士也。

破琴雖未脩，中有琴意足。誰云十三絃，音節如佩玉。

新琴空高張，絲聲不附木。宛然七絃箏，動與世好逐。

陋矣房次律，因循墮流俗。懸知董庭蘭，不識無絃曲。

題王晉卿畫後

醜石半蹲山下虎，長松倒臥水中龍。

試君眼力看多少，數到雲峰第幾重。

聽武道士彈賀若

清風終日自開簾，涼月今宵肯掛簷。

琴裏若能知賀若，詩中定合愛陶潛。

元祐六年六月自杭州召還汶公館我於東堂閱舊詩卷次諸公韻三首

半熟黃粱日未斜，玉堂陰合手栽花。

卻尋三十年前味，未飯鐘聲已飯茶。

夢覺還驚屟響廊，故人來炷影前香。

鬢髮白盡成何事，一帖空存老遂良。`法帖中有褚遂良書，云即日遂良鬚髮盡白。`

尺一東來喚我歸，衰年已迫故山期。

文章曹植今堪笑，卻卷波瀾入小詩。

次韻子由書王晉卿畫山水一首而晉卿和二首

誤點故教同子敬，雜篇真欲擬湯休。

隴雲寄我山中信，雪月追君溪上舟。

會看飛仙虎頭篋，卻來顛倒拾遺裘。`子美詩云：天吳及紫鳳，顛倒在短褐。`

王孫辦作玄真子，細雨斜風不濕鷗。

此境眼前聊妄想，幾人林下是真休。

我今心似一潭月，君已身如萬斛舟。

看畫題詩雙鶴鬢，歸田送老一羊裘。

明年兼與士龍去，萬頃蒼波沒兩鷗。

`感舊詩``并引`

嘉祐中，予與子由同舉制策，寓居懷遠驛，時年二十六，而子由二十三耳。一日，秋風起，雨作，中夜翛然，始有感慨離合之意。自爾宦游四方，不相見者十常七八。每夏秋之交，風雨作，木落草衰，輒淒然有此感，蓋三十年矣。元豐中，謫居黃岡，而子由亦貶筠州，嘗作詩以記其事。元祐六年，予自杭州召還，寓居子由東府數月，復出領汝陰，時予年五十六矣，乃作詩，留別子由而去。

牀頭枕馳道，雙闕夜未央。車轂鳴枕中，客夢安得長。

新秋入梧葉，風雨驚洞房。獨行慚月影，悵焉感初涼。

筮仕記懷遠，謫居念黃岡。一往三十年，此懷未始忘。

扣門呼阿同，`子由，一字同叔。`安寢已太康。青山映華髮，歸計三月糧。

我欲自汝陰，徑上潼江章。想見冰槃中，石蜜與柿霜。`予欲請東川而歸，二物皆東川所出。`

憐子遇明主，憂患已再嘗。報國何時畢，我心久已降。

西湖秋涸東池魚窘甚因會客呼網師遷之西池為一笑之樂夜歸被酒不能寐戲作放魚一首

東池浮萍半粘塊，裂碧跳青出魚背。

西池秋水尚涵空，舞闊搖深吹荇帶。

吾僚有意為遷居，老守縱饞那忍膾。

縱橫爭看銀刀出，瀺灂初驚玉花碎。

但愁數罟損鱗鬣，未信長堤隔濤瀨。

濊濊發發須臾間，圉圉洋洋尋丈外。

安知中無蛟龍種，尚恐或有風雲會。

明年春水漲西湖，好去相忘渺淮海。

復次放魚前韻荅趙承議陳教授

擾擾萬生同大塊，槍榆不羨培風背。

青丘已吞雲夢芥，黃河復繚天門帶。

長譏韓子隘且陋，一飽鯨魚何足膾。

東坡也是可憐人，披抉泥沙收細碎。

逝將歸脩八節灘，又欲往釣七里瀨。

正似此魚逃網中，未與造物遊數外。

且將新句調二子，湖上秋高風月會。

為君更喚木腸兒，卻扣兩舷歌小海。

九月十五日觀月聽琴西湖一首示坐客

白露下衆草，碧空卷微雲。孤光為誰來，似為我與君。

水天浮四坐，河漢落酒樽。使我冰雪腸，不受麴蘖醺。

尚恨琴有絃，出魚亂湖紋。哀彈本舊曲，妙耳非昔聞。

良時失俯仰，此見寧朝昏。懸知一生中，道眼無由渾。

復次前韻謝趙景貺陳履常見和兼簡歐陽叔弼兄弟

能詩李長吉，識字揚子雲。端能居此府，坐嘯獲兩君。

逝將江湖去，浮我五石樽。眷焉復少留，尚為世所醺。

或勸莫作詩，兒輩工織紋。朱絃寄三歎，未害俗耳聞。

共尋兩歐陽，伐薪照黃昏。是家有甘井，汲多終不渾。

送歐陽主簿赴官韋城四首

鳳雛驥子日相高，白髮蒼顏笑我曹。

讀徧牙籤三萬軸，卻來小邑試牛刀。

出處年來恨不齊，一樽臨水記分攜。

江湖咫尺吾將老，汝潁東流子卻西。

白馬津頭春水來，白魚猶喜似江淮。

使君已復冰堂酒，更勸重新畫舫齋。

道傍垂白定沾巾，正似當年綠髮新。

故國依然喬木在，典刑復見老成人。

泛潁

我性喜臨水，得潁意甚奇。到官十日來，九日河之湄。

吏民笑相語，使君老而癡。使君實不癡，流水有令姿。

繞郡十餘里，不駛亦不遲。上流直而清，下流曲而漪。

畫船俯明鏡，笑問汝為誰。忽然生鱗甲，亂我須與眉。

散為百東坡，頃刻復在茲。此豈水薄相，與我相娛嬉。

聲色與臭味，顛倒眩小兒。等是兒戲物，水中少磷淄。

趙陳兩歐陽，同參天人師。觀妙各有得，共賦泛潁詩。

六觀堂老人草書詩

物生有象象乃滋，夢幻無根成斯須。

方其夢時了非無，泡影一失俯仰殊。

清露未晞電已徂，此滅滅盡乃真吾。

云如死灰實不枯，逢場作戲三昧俱。

化身為醫忘其軀，草書非學聊自娛。

落筆已喚周越奴，蒼鼠奮髯飲松腴。

剡藤玉版開雪膚，游龍天飛萬人呼，莫作羞澀羊氏姝。`六觀，取金剛經夢幻等六物也。老人，僧了性，精於醫而善草書，下筆有遠韻，而人莫知貴，故作此詩。`

次韻劉景文見寄

淮上東來雙鯉魚，巧將書信渡江湖。

細看落墨皆松瘦，想見掀髯正鶴孤。

烈士家風安用此，書生習氣未能無。

莫因老驥思千里，醉後哀歌缺唾壺。

次韻趙景貺督兩歐陽詩破陳酒戒

商也哀未散，歲月忽已秋。祥琴雖未調，餘悲不敢留。

矧此乃韻語，未入金石流。羲之生五子，總角出銀鉤。

吾家有二許，下筆兩不休。君言不能詩，此語人信不。

千鍾斯為堯，百榼斯為丘。陋矣陶士衡，當以太白浮。

酒中那有失，醉則不驚鷗。明當罰二子，已洗兩玉舟。

叔弼云履常不飲故不作詩勸履常飲

我本畏酒人，臨觴未嘗訴。平生坐詩窮，得句忍不吐。

吐酒茹好詩，肝胃生滓汙。用此較得喪，天豈不足付。

吾儕非二物，歲月誰與度。悄焉得長愁，為計已大誤。

二歐非無詩，恨子不飲故。強為釂一酌，將非作愁具。

成言如皎日，援筆當自賦。他年五君詠，山王一時數。

臂痛謁告作三絕句示四君子

公退清閒如致仕，酒餘歡適似還鄉。

不妨更有安心病，臥看縈簾一炷香。

心有何求遣病安，年來古井不生瀾。

只愁戲瓦閑童子，卻作泠泠一水看。

小閣低窗臥晏溫，了然非默亦非言。

維摩示病吾真病，誰識東坡不二門。

到潁未幾公帑已竭齋廚索然戲作數句

我昔在東武，吏方謹新書。齋空不知春，客至先愁予。

采杞聊自誑，食菊不敢餘。歲月今幾何，齒髮日向疏。

幸此一郡老，依然十年初。夢飲本來空，真飽竟亦虛。

尚有赤腳婢，能烹赬尾魚。心知皆夢耳，慎勿歌歸歟。

景貺履常屢有詩督叔弼季默唱和已許諾矣復以此句挑之

君家文律冠西京，旋築詩壇按酒兵。

袖手莫輕真將種，致師須得老門生。

明朝鄭伯降誰受，昨夜條侯壁已驚。

從此醉翁天下樂，還應一舉百觴傾。`文忠公贈蘇、梅詩云：我亦願助勇，鼓旗譟其旁。快哉天下樂，一釂宜百觴。`

贈月長老

天形倚一笠，地水轉兩輪。五霸之所運，毫端棲一塵。

功名半幅紙，兒女浪苦辛。子有折足鎗，中容五合陳。

十年此中過，卻是英特人。延我地爐坐，語軟意甚真。

白灰如積雪，中有紅麒麟。勿觸紅麒麟，作灰維那瞋。

拱手但默坐，牆壁方諄諄。今宵恨客多，汙子白![疊毛](../../imgs/3cb2.gif)巾。

後夜當獨來，不煩主與賓。蒲團坐紙帳，自要觀我身。

次韻荅錢穆父以軾得汝陰用杭越唱酬韻作詩見寄

大耿疲勞已離羣，小馮慈愛且當門。`軾本以舍弟親嫌請郡。`

玉堂不著扶犁手，霜鬢偏宜畫鹿轓。

豪傑雖無兩王繼，`子直、深父。`風流猶有二歐存。`叔弼、季默。`

清詩已入新歌舞，要使邦人識雅言。

韓退之孟郊墓銘云以昌其詩舉此問王定國當昌其身耶抑昌其詩也來詩下語未契作此荅之

昌身如飽腹，飽盡還復饑。昌詩如膏面，為人作容姿。

不如昌其氣，鬱鬱老不衰。雖云老不衰，劫壞安所之。

不如昌其志，志一氣自隨。養之塞天地，孟軻不吾欺。

人言魏勃勇，股栗向小兒。何如魯連子，談笑卻秦師。

慎勿怨謗讒，乃我得道資。淤泥生連華，糞壤出菌芝。

賴此善知識，使我枯生荑。吾言豈須多，冷暖子自知。

送歐陽推官赴華州監酒

我觀文忠公，四子皆超越。仲也珠徑寸，照夜光如月。

好詩真脫兔，下筆先落鶻。知音如周郎，議論亦英發。

文章乃餘事，學道探玄窟。死為長白主，名字書絳闕。`熙寧之末，仲純父見僕于京城之東，曰：「吾夢道士持告身授吾曰：上帝命汝為長白山主，此何祥也？」明年，仲純父沒。

`傷心清潁尾，已伴白鷗沒。喜見三少年，俱有千里骨。

千里不難到，莫遣歷塊蹶。臨分出苦語，願子書之笏。

十月十四日以病在告獨酌

翠柏不知秋，空庭失搖落。幽人得佳蔭，露坐方獨酌。

月華稍澄穆，霧氣尤清薄。小兒亦何知，相語翁正樂。

銅爐燒柏子，石鼎煮山藥。一杯賞月露，萬象紛醻酢。

此生獨何幸，風纜欣初泊。逝逃顏蹠網，行赴松喬約。

莫嫌風有待，漫欲戲寥廓。泠然心境空，彷彿來笙鶴。

獨酌試藥玉酒盞有懷諸君子明日望夜月庭佳景不可失作詩招之

鎔鉛煮白石，作玉真自欺。琢削為酒杯，規摹定州瓷。

荷心雖淺狹，鏡面良渺瀰。持此壽佳客，到手不容辭。

曹侯天下平，定國豈其師。一飲至數石，溫克頗似之。

風流越王孫，詩酒屢出奇。喜我有此客，玉杯不徒施。

請君詰歐陳，問疾來何遲。呼兒掃月榭，扶病及良時。

歐陽季默以油煙墨二丸見餉各長寸許戲作小詩

書窗拾輕煤，佛帳掃餘馥。辛勤破千夜，收此一寸玉。

癡人畏老死，腐朽同草木。欲將東山松，涅盡南山竹。

墨堅人苦脆，未用歎不足。且當注蟲魚，莫草三千牘。

明日復以大魚為餽重二十斤且求詩故復戲之

漢廷九尺人，誰似老方朔。那將一寸金，令足三冬學。

餉魚欲自洗，鱗尾光卓犖。我是騎鯨手，聊堪充鹿角。

和趙景貺栽檜

汝陰多老檜，處處屯蒼雲。地連丹砂井，物化青牛君。

時有再生枝，`潁之靈壇觀，亦有再生檜。`還作左紐紋。王孫有古意，書室延清芬。

應憐四孺子，不墮凡木羣。體備松柏姿，氣含芝术薰。

初扶鶴立骨，未出龍纏筋。巢根白蟻亂，網葉秋蟲紛。

乃知蔽芾初，甚要封植勤。他年皮三寸，狐鼠了不聞。

葉待制求先墳永慕亭詩

靈區有異產，化國無潛珍。承平百年間，簪纓半齊民。

建溪富奇偉，葉氏初隱淪。森然見喬木，其下維德人。

佳哉鬱蔥蔥，氣若鳳與麟。聯翩出儒將，豈惟十朱輪。

新松無鹿觸，舊柏有烏馴。待公歸上塚，淚葉乃肯春。

與趙陳同過歐陽叔弼新治小齋戲作

江湖渺故國，風雨傾舊廬。東來三十年，愧此一束書。

尺椽亦何有，而我常客居。羨君開此室，容膝真有餘。

拊牀琴動搖，弄筆窗明虛。後夜龍作雨，天明雪填渠。`時方禱雨龍祠，作此句時星斗燦然，四更風雨大至，明日乃雪。`

夢回聞剝啄，誰呼趙陳予。添丁走沽酒，通德起挽蔬。

主孟當啖我，玉鱗金尾魚。一醉忘其家，此身自籧篨。

`聚星堂雪``并敘`

元祐六年十一月一日，禱雨張龍公，得小雪，與客會飲聚星堂。忽憶歐陽文忠作守時，雪中約客賦詩，禁體物語，於艱難中特出奇麗，爾來四十餘年莫有繼者。僕以老門生繼公後，雖不足追配先生，而賓客之美殆不減當時，公之二子又適在郡，故輒舉前令，各賦一篇，以為汝南故事云。

窗前暗響鳴枯葉，龍公試手行初雪。

映空先集疑有無，作態斜飛正愁絕。

衆賓起舞風竹亂，老守先醉霜松折。

恨無翠袖點橫斜，只有微燈照明滅。

歸來尚喜更鼓暗，晨起不待鈴索掣。

未嫌長夜作衣稜，卻怕初陽生眼纈。

欲浮大白追餘賞，幸有回飆驚落屑。

模糊檜頂獨多時，歷亂瓦溝裁一瞥。

汝南先賢有故事，醉翁詩話誰續說。

當時號令君聽取，白戰不許持寸鐵。

歐陽叔弼見訪誦陶淵明事歎其絕識叔弼既去感慨不已而賦此詩

淵明求縣令，本緣食不足。束帶向督郵，小屈未為辱。

翻然賦歸去，豈不念窮獨。重以五斗米，折腰營口腹。

云何元相國，萬鍾不滿欲。胡椒銖兩多，安用八百斛。

以此殺其身，何啻抵鵲玉。往者不可悔，吾其反自燭。

喜劉景文至

天明小兒更傳呼，髯劉已到城南隅。

尺書真是髯手跡，起坐熨眼知有無。

今人不作古人事，今世有此古丈夫。

我聞其來喜欲舞，病自能起不用扶。

江淮旱久塵土惡，朝來清雨濯鬢須。

相看握手了無事，千里一笑毋乃迂。

平生所樂在吳會，老死欲葬杭與蘇。

過江西來二百日，冷落山水愁吳姝。

新堤舊井各無恙，參寥六一豈念吾。

別後新詩巧摹寫，袖中知有錢塘湖。

禱雨龍公既應劉景文有詩次韻

張公晚為龍，抑自龍中來。伊昔風雲會，咄嗟潭洞開。

精誠苟可貫，賓主真相陪。洞簫振羽舞，白酒浮雲罍。

言從關洲妃，遠去焦氏臺。倒傾瓶中雨，一洗麥上埃。

破旱不論功，乘雲卻空回。嗟龍與我輩，用意豈遠哉。

使君今子義，英風冠東萊。笑說龍為友，幽明莫相猜。

劉景文家藏樂天身心問荅三首戲書一絕其後

淵明形神自我，樂天身心相物。

而今月下三人，他日當成幾佛。

西湖戲作

一士千金未易償，我從陳趙兩歐陽。

舉鞭拍手笑山簡，只有并兒一葛強。

送歐陽季默赴闕

先生豈止一懷祖，郎君不減王文度。

膝上幾日今白須，令我眼中見此父。

汝南相從三晦朔，君去苦早我來暮。

霜風淒緊正脫木，潁水清淺可立鷺。

莫辭白酒瀉香泉，己覺扁舟掠新渡。

坐看士衡執別手，更遣夢得出奇句。

郎君可是筦庫人，乃使驥騄隨蹇步。

置之行矣無足道，賢愚豈在遇不遇。

用前韻作雪詩留景文

萬松嶺上黃千葉，載酒年年踏松雪。

劉郎去後誰復來，花下有人心斷絕。

東齋夜坐搜雪句，兩手龜拆霜須折。

無情豈亦畏嘲弄，穿簾入戶吹燈滅。

紛紛兒女爭所似，碧海長鯨君未掣。

朝來雲漢接天流，顧我小詩如點纈。

歐陽趙陳在戶外，急掃中庭鋪木屑。

交遊雖似雪柏堅，聚散行作風花瞥。

晴光融作一尺泥，歸有何事真無說。

泥乾路穩放君去，莫倚馬蹄如踣鐵。

和劉景文見贈

元龍本志陋曹吳，豪氣崢嶸老不除。

失路今為噲等伍，作詩猶似建安初。

西來為我風黧面，獨臥無人雪縞廬。

留子非為十日飲，要合安世誦亡書。

和劉景文雪

占雨又得雪，龜寧欺我哉。似知吾輩喜，故及醉中來。

童子愁冰硯，佳人苦膠杯。那堪李常侍，入蔡夜銜枚。

次前韻送劉景文

白雲在天不可呼，明月豈肯留庭隅。

怪君西行八百里，清坐十日一事無。

路人不識呼尚書，但見凜凜雄千夫。`君一馬兩僕率然相訪，逆旅多呼尚書，意謂君都頭也。`

豈知入骨愛詩酒，醉倒正欲蛾眉扶。

一篇向人寫肝肺，四海知我霜鬢須。`君前有詩見寄云：四海共知霜鬢滿，重陽曾插菊花無。

`歐陽趙陳皆我有，豈謂夫子駕復迂。

爾來又見三黜柳，共此暖熱餐氈蘇。

酒肴酸薄紅粉暗，只有潁水清而姝。

一朝寂寞風雨散，對影誰念月與吾。`郡中日與歐陽叔弼、趙景貺、陳履常相從，而景文復至，不數日柳戒之亦見過，賓客之盛，頃所未有。然不數日，叔弼、景文、戒之皆去矣。`

何時歸帆泝江水，春酒一變甘棠湖。`景文近卜居九江，近甘棠湖。`

以屏山贈歐陽叔弼

漫郎天骨清，生與世俗異。學道新有得，為貧聊復仕。

每於紅塵中，常起青霞志。屏山輟贈子，莫遣汙簪珥。

寓目紫翠間，安眠本非睡。夢中化為鶴，飛入長松寺。

新渡寺席上次趙景貺陳履常韻送歐陽叔弼比來諸君唱和叔弼但袖手傍睨而已臨別忽出一篇頗有淵明風製坐皆驚歎

神屠不目全，妙頰惟妝半。更刀乃族皰，倚市必醜悍。

平生魏公籌，忽斲郢人墁。詩書亦何用，適道須此館。

多言雖數窮，微中或排難。子詩如清風，翏翏發將旦。

胡為久閉匿，綺語真自患。許時笑我癡，隔屋相詠歎。

竟識彥道否，絕叫呼百萬。清朝固多士，入門子皆冠。

莫言清潁水，從此隔河漢。異時我獨來，得魚楊柳貫。

持歸不忍食，尺素解悽斷。中有清圓句，銅丸飛柘彈。

春愁結淩澌，正待一笑泮。百篇倘寄我，呻吟鄭人緩。

* * *

