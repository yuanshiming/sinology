

## 蘇東坡全集

##### 東坡後集
　　　`卷八`

* * *

何公橋詩

天壤之間，水居其多。人之往來，如鵜在河。

順水而行，雲駛鳥疾。維水之利，千里咫尺。

亂流而涉，過膝則止。維水之害，咫尺千里。

沔彼濫觴，蛙跳鯈游。溢而懷山，神禹所憂。

豈無一木，支此大壞。舞于盤渦，冰坼雷解。

坐使此邦，畫為兩州。雞犬相聞，胡越莫救。

允毅何公，甚勇于仁。始作石梁，其艱其勤。

將作復止，更此百難。公心如鐵，匪石則堅。

公以身先，民以悅使。老壯負石。如負其子。

疏為玉虹，隱為金堤。直欄橫檻，百賈所栖。

我來與公，同載而出。讙呼填道，抱其馬足。

我歎而言。視此滔滔。未見剛者，孰為此橋。

願公千歲，與橋壽考。持節復來，以慰父老。

如朱仲卿，食于桐鄉。我作銘詩，子孫不忘。

賦八首

黠鼠賦

蘇子夜坐，有鼠方齧。拊牀而止之，既止復作。使童子燭之，有橐中空。嘐嘐聱聱，聲在橐中。曰：「嘻，此鼠之見閉而不得去者也。」發而視之，寂無所有。舉燭而索，中有死鼠。童子驚曰：「是方齧也，而遽死耶？向為何聲，豈其鬼耶？」覆而出之，墮地乃走，雖有敏者，莫措其手。蘇子歎曰：「異哉，是鼠之黠也。閉于橐中，橐堅而不可穴也。故不齧而齧，以聲致人；不死而死，以形求脫也。吾聞有生，莫智於人。擾龍、伐蛟，登龜、狩麟，役萬物而君之，卒見使於一鼠，墮此蟲之計中，驚脫兔於處女。烏在其為智也？」坐而假寐，私念其故。若有告余者曰：「汝為多學而識之，望道而未見也。不一於汝，而二於物，故一鼠之齧而為之變也。人能碎千金之璧，不能無失聲於破釜；能搏猛虎，不能無變色於蜂蠆，此不一之患也。言出於汝，而忘之耶？」余俛而笑，仰而覺。使童子執筆，記余之作。

秋陽賦

越王之孫，有賢公子，宅於不土之里，而詠無言之詩。以告東坡居士曰：「吾心皎然，如秋陽之明；吾氣肅然，如秋陽之清；吾好善而欲成之，如秋陽之堅百穀；吾惡惡而欲刑之，如秋陽之隕羣木。夫是以樂而賦之。子以為何如？」

居士笑曰：「公子何自知秋陽哉？生於華屋之下，而長游於朝廷之上，出擁大蓋，入侍幃幄，暑至於溫，寒至於涼而已矣。何自知秋陽哉？若予者，乃真知之。方夏潦之淫也，雲蒸雨泄，雷電發越，江湖為一，后土冒沒，舟行城郭，魚龍入室。菌衣生於用器，蛙蚓行於几席。夜違濕而五遷，晝燎衣而三易。是猶未足病也。耕於三吳，有田一廛。禾已實而生耳，稻方秀而泥蟠。溝塍交通，墻壁頹穿。面垢落塈之塗，目泫濕薪之煙。釜甑其空，四鄰悄然。鸛鶴鳴於戶庭，婦宵興而永歎。計無食其幾何，矧有衣於窮年。忽釜星之雜出，又燈花之雙懸。清風西來，鼓鐘其鏜。奴婢喜而告予，此雨止之祥也。早作而占之，則長庚澹其不芒矣。浴於暘谷，升於扶桑。曾未轉盼，而倒景飛於屋梁矣。方是時也，如醉而醒，如喑而嗚，如痿而起行，如還故鄉初見父兄。公子亦有此樂乎？」

公子曰：「善哉！吾雖不身履，而可以意知也。」居士曰：「日行於天，南北異宜。赫然而炎非其虐，穆然而溫非其慈。且今之溫者，昔之炎者也。云何以夏為盾，而以冬為衰乎？吾儕小人，輕慍易喜。彼冬夏之畏愛，乃羣狙之三四。自今知之，可以無惑。居不墐戶，出不仰笠，暑不言病，以無忘秋陽之德。」公子拊掌，一笑而作。

`洞庭春色賦``并引`

安定郡王以黃柑釀酒，名之曰洞庭春色，其猶子德麟得之以餉予，戲作賦曰：

吾聞橘中之樂，不減商山。豈霜餘之不食，而四老人者游戲於其間？悟此世之泡幻，藏千里於一斑。舉棗葉之有餘，納芥子其何艱。宜賢王之達觀，寄逸想於人寰。嫋嫋兮秋風，泛天宇兮清閑。吹洞庭之白浪，漲北渚之蒼灣。攜佳人而往游，勒霧鬢與風鬟。命黃頭之千奴，卷震澤而與俱還。糅以二米之禾，藉以三脊之菅。忽雲蒸而冰解，旋珠零而涕潸。翠勺銀罌，紫絡青綸。隨屬車之鴟夷，款木門之銅鐶。分帝觴之餘瀝，幸公子之破慳。我洗盞而起嘗，散腰足之痺頑。盡三江於一吸，吞魚龍之神姦。醉夢紛紜，始如髦蠻。鼓巴山之桂楫，扣林屋之瓊關。臥松風之瑟縮，揭春溜之淙潺。追范蠡於渺茫，弔夫差之惸鰥。屬此觴於西子，洗亡國之愁顏。驚羅襪之塵飛，失舞袖之弓彎。覺而賦之，以授公子曰：「烏乎噫嘻，吾言夸矣，公子其為我刪之。」

中山松醪賦

始予宵濟於衡漳，車徒涉而夜號。燧松明而識淺，散星宿於亭皋。鬱風中之香霧，若訴予以不遭。豈千歲之妙質，而死斤斧於鴻毛。效區區之寸明，曾何異於束蒿。爛文章之糾纏，驚節解而流膏。嗟構廈其已遠，尚藥石之可曹。收薄用於桑榆，制中山之松醪。救爾灰燼之中，免爾螢爝之勞。取通明於盤錯，出肪澤於烹熬。與黍麥而皆熟，沸舂聲之嘈嘈。味甘餘而小苦，歎幽姿之獨高。知甘酸之易壞，笑涼州之蒲萄。似玉池之生肥，非內府之蒸羔。酌以癭藤之紋樽，薦以石蟹之霜螯。曾日飲之幾何，覺天刑之可逃。投拄杖而起行，罷兒童之抑騷。望西山之咫尺，欲褰裳以游遨。跨超峰之奔鹿，接掛壁之飛猱。遂從此而入海，渺翻天之雲濤。使夫嵇、阮之倫，與八仙之羣豪。或騎麟而翳風，爭榼挈而瓢操。顛倒白綸巾，淋漓宮錦袍。追東坡而不可及，歸餔歠其醨糟。漱松風於齒牙，猶足以賦遠游而續離騷也。

`沉香山子賦``子由生日作`

古者以芸為香，以蘭為芬，以鬱鬯為祼，以脂蕭為焚，以椒為塗，以蕙為薰。杜衡帶屈，菖蒲薦文。麝多忌而本羶，蘇合若薌而實葷。嗟吾知之幾何，為六入之所分。方根塵之起滅，常顛倒其天君。每求似於髣髴，或鼻勞而妄聞。獨沉水為近正，可以配詹蔔而並云。矧儋崖之異產，實超然而不羣。既金堅而玉潤，亦鶴骨而龍筋。惟膏液之內足，故把握而兼斤。顧占城之枯朽，宜爨釜而燎蚊。宛彼小山，巉然可欣。如太華之倚天，象小孤之插雲。往壽子之生朝，以寫我之老勤。子方面壁以終日，豈亦歸田而自耘。幸置此於几席，養幽芳於帨帉。無一往之發烈，有無窮之氤氳。蓋非獨以飲東坡之壽，亦所以食黎人之芹也。

`酒子賦``并引`

南方釀酒，未大熟，取其膏液，謂之酒子，率得十一。既熟，則反之醅中。而潮人王介石，泉人許玨，乃以是餉予，寧其醅之漓，以蘄予一醉。此意豈可忘哉，乃為賦之。

米為母，麴其父。烝羔豚，出髓乳。憐二子，自節口。餉滑甘，輔衰朽。先生醉，二子舞。歸瀹其糟飲其友。先生既醉而醒，醒而歌之曰：吾觀稚酒之初泫兮，若嬰兒之未孩。及其溢流而走空兮，又若時女之方笄。割玉脾於蜂室兮，氄雛鵝之毰毸。味盎盎其春融兮，氣凜冽而秋凄。自我皤腹之瓜罌兮，入我凹中之荷盃。暾朝霞於霜谷兮，濛夜稻於露畦，吾飲少而輒醉兮，與百榼其均齊。遊物初而神凝兮，反實際而形開。顧無以酢二子之勤兮，出妙語為瓊瑰。歸懷璧且握珠兮。挾所有以傲厥妻。遂諷誦以忘食兮，殷空腸之轉雷。

`濁醪有妙理賦``神聖功用無捷於酒`

酒勿嫌濁，人當取醇。失憂心於昨夢，信妙理之疑神。渾盎盎以無聲，始從味入；杳冥冥其似道，徑得天真。伊人之生，以酒為命。常因既醉之適，方識此心之正。稻米無知，豈解窮理；麴蘗有毒，安能發性。乃知神物之自然，蓋與天工而相並。得時行道，我則師齊相之飲醇；遠害全身，我則學徐公之中聖。湛若秋露，穆如春風。疑宿雲之解駁，漏朝日之暾紅。初體粟之失去，旋眼花之掃空。酷愛孟生，知其中之有趣；猶嫌白老，不頌德而言功。兀爾坐忘，浩然天縱。如如不動而體無礙，了了常知而心不用。坐中客滿，惟憂百榼之空；身後名輕，但覺一杯之重；今夫明月之珠，不可以襦；夜光之璧，不可以餔。芻豢飽我而不我覺，布帛燠我而不我娛。惟此君獨游萬物之表，蓋天下不可一日而無。在醉常醒，孰是狂人之藥；得意忘味，始知至道之腴。又何必一石亦醉，罔間州閭；五斗解酲，不問妻妾。結襪庭中，觀廷尉之度量；脫鞾殿上，夸謫仙之敏捷。陽醉逷地，常陋王式之褊；鳴歌仰天，每譏楊惲之狹。我欲眠而君且去，有客何嫌；人皆勸而我不聞，其誰敢接。殊不知人之齊聖，匪昏之如。古者晤語，必旅之於獨醒者，汩羅之道也；屢舞者，高陽之徒歟？惡蔣濟而射木人，又何狷淺；殺王敦而取金印，亦自狂疏。故我內全其天，外寓於酒。濁者以飲吾僕，清者以酌吾友。吾方耕於渺莽之野，而汲於清泠之淵，以釀此醪，然後舉窪樽而屬吾口。

天慶觀乳泉賦

陰陽之相化，天一為水。六者其壯，而一者其稚也，夫物老死於坤，而萌芽於復。故水者，物之終始也。意水之在人也，如山川之蓄雲，草木之含滋，漠然無形而為往來之氣也。為氣者水之生，而有形者其死也。死者鹹而生者甘，甘者能往能來，而鹹者一出而不復返，此陰陽之理也。吾何以知之？蓋嘗求之於身而得其說。凡水之在人者，為汗、為涕、為洟、為血、為溲、為淚、為涎、為沫，此數者，皆水之去人而外騖，然後肇形於有物，皆鹹而不能返。故鹹者九，而甘者一。一者何也？唯華池之真液，下涌於舌底，而上流於牙頰，甘而不壞，白而不濁，宜古之仙者以是為金丹之祖，長生不死之藥也。今夫水之在天地之間者，下則為江湖井泉，上則為雨露霜雪，皆同一味之甘，是以變化往來，有逝而無竭。故海洲之泉必甘，而海雲之雨不鹹者，如涇渭之不相亂，河濟之不相涉也。若夫四海之水，與凡出鹽之泉，皆天地之死氣也。故能殺而不能生，能稿而不能浹也。豈不然哉？吾謫居儋耳，卜築城南，鄰於司命之宮，百井皆鹹，而醪醴湩乳，獨發於宮中，給吾飲食酒茗之用，蓋沛然而無窮。吾嘗中夜而起，挈瓶而東。有落月之相隨，無一人而我同。汲者未動，夜氣方歸。鏘瓊佩之落谷，灔玉池之生肥。吾三嚥而遄返，惟守神之訶譏。却五味以謝六塵，悟一真而失百非。信飛仙之有藥，中無主而何依。渺松喬之安在，猶想像於庶幾。

琴操一首

`醉翁操``并引`

琅邪幽谷，山水奇麗，泉鳴空澗，若中音會。醉翁喜之，把酒臨聽，輒欣然忘歸。既去十餘年，而好奇之士沈遵聞之，往游焉。以琴寫其聲，曰醉翁操，節奏疏宕而音指華暢，知琴者以為絕倫。然有其聲而無其辭，翁雖為作歌，而與琴聲不合。又依楚辭作醉翁引，好事者亦倚其詞以制曲，雖粗合均度，而琴聲為詞所繩約，非天成也。後三十餘年，翁既捐館舍，而遵亦沒久矣。有廬山玉澗道人崔閑，特妙於琴，恨此曲之無詞，乃譜其聲，而請於東坡居士以補之云。

琅然，清圜。誰彈，響空山。無言，惟翁醉中知其天。月明風露娟娟，人未眠。荷蕢過山前，曰有心也哉此賢。醉翁嘯詠，聲和流泉。醉翁去後，空有朝吟夜怨。山有時而童巔，水有時而回川。思翁無歲年，翁今為飛仙。此意在人間，試聽徽外三兩絃。

辭二首

王大年哀辭

嘉祐末，予從事岐下。而太原王君諱彭，字大年，監府諸軍。居相鄰，日相從也。時太守陳公弼馭下嚴甚，威震旁郡，僚吏不敢仰視。君獨偘偘自若，未嘗降色詞，公弼亦敬焉。予始異之。問於知君者。皆曰：「此故武寧軍節度使諱全斌之曾孫，而武勝軍節度觀察留後諱凱之子也。少時從父討賊甘陵，搏戰城下，所部斬七十餘級，手射殺二人，而奏功不賞。或勸君自言，君笑曰：『吾為君父戰，豈為賞哉？』」予聞而賢之，始與論交。君博學精練，書無所不通。尤喜予文，每為出一篇，輒拊掌歡然終日。予始未知佛法，君為言大略，皆推見至隱以自證耳，使人不疑。予之喜佛書，蓋自君發之。其後君為將，日有聞，乞自試於邊，而韓魏公、文潞公皆以為可用。先帝方欲盡其才，而君以病卒。其子讜，以文學議論，有聞於世，亦從予游。予既悲君之不遇，而喜其有子。於其葬也，作相挽之詩以餞之。其詞曰：

君之為將，允武且仁。甚似其父，而輔以文。君之為士，涵詠書詩。議論慨然，其子似之。奔走四方，豪傑是友。沒而無聞，朋友之咎。驥墮地走，虎生而斑。視其父子，以考我言。

`鍾子翼哀辭``并引`

軾年始十二，先君宮師歸自江南，曰：「吾南游至虔，有隱君子鍾君，與其弟槩從吾游，同登馬祖巖，入天竺寺，觀樂天墨跡。吾不飲酒，君嘗置醴焉。」方是時，先君未為時所知，旅游萬里，舍者常爭席，而君獨知敬異之。其後五十有五年，軾自海南還，過贛上，訪先君遺跡，而故老皆無在者，君之沒蓋三十有一年矣。見其子志仁、志行、志遠，相持而泣，念無以致其哀者，乃追作此詞。君諱棐，字子翼，博學篤行，為江南之秀。歐陽永叔、尹師魯、余安道、曾子固皆知之，然卒不遇以沒。儂智高叛嶺南，聲搖江西。虔守曹觀，欲籍民財為戰守備，謀之於君。君曰：「智高必不能過嶺。無事而籍民，民懼且走。」觀曰：「如緩急何？」君曰：「同舟遇風，胡越可使為左右手，況吾民乎？不幸而至於急，則官與民為一家，夫孰非吾財者，何以籍為？」觀悟而止，虔人以安。其詞曰：

崆峒摩天，章貢激石致兩確。高深相臨，悍堅相排洶嶽嶽。是故其民，勇而尚氣巧礱斲。而其君子，抗志礪節敏於學。矯矯鍾君，泳于德淵自澡濯。貧不怨天，困不求人老愈愨。嘉言一發，排難解紛已殘剝。吾先君子，南游萬里道阻邈。如金未熔，木未繩墨玉未琢。君於衆中，一見定交陳禮樂。曰子不飲，我醪甚甘釃此濁。覽觀江山，扣歷泉石步犖确。先君北歸，君老於虔望南朔。我來易世，池臺既平墓木握。三子有立，移書問道過我數。我亦白首，感傷薰心隕涕渥。是身虛空，俯仰變滅過電雹。何以寓哀，追頌德人詔後覺。

頌一首

桂酒頌

禮曰：「喪有疾，飲酒食肉，必有草木之滋焉。姜桂之謂也。」古者非喪食，不徹姜桂。楚辭曰：「奠桂酒兮椒漿。」是桂可以為酒也。本草：桂有小毒，而菌桂、牡桂皆無毒，大略皆主溫中，利肝肺氣，殺三蟲，輕身堅骨，養神發色，使常如童子，療心腹冷疾，為百藥先，無所畏。陶隱居云：仙經，服三桂，以蔥涕合雲母，烝為水。而孫思邈亦云：「久服，可行水上。」此輕身之效也。吾謫居海上，法當數飲酒以禦瘴，而嶺南無酒禁。有隱者，以桂酒方授吾，釀成而玉色，香味超然，非人間物也。東坡先生曰：「酒，天祿也。其成壞美惡，世以兆主人之吉凶，吾得此，豈非天哉？」故為之頌，以遺後之有道而居夷者。其法蓋刻石置之羅浮鐵橋之下，非忘世求道者莫至焉。其詞曰：

中原百國東南傾，流膏輸液歸南溟。祝融司方發其英，沐日浴月百寶生。水娠黃金山空青，丹砂晨暾朱夜明，百卉甘辛角芳馨，旃檀沈水乃公卿。大夫芝蘭士蕙蘅，桂君獨立冬鮮榮。無所攝畏時靡爭，釀為我醪淳而清。甘終不壞醉不酲，輔安五神伐三彭。肌膚渥丹身毛輕，冷然風飛罔水行。誰其傳者疑方平，教我常作醉中醒。

銘八首

`四達齋銘``并引`

高郵使君趙晦之，作齋東園，戶牖四達，因以名之。眉山蘇軾過而為之銘，曰：

有藏于中，必諜于外。惟慢與謹，皆盜之誨。孰如此間，空洞無物。戶牖闔開，廓焉四達。擊去盜易，使無盜難。我無可攘，以守則完。趙侯無心，得法赤谿。四出其齋，以達民迷。

擇勝亭銘

維古潁城，因潁為隍。倚舟于門，美哉洋洋。如淮之甘，如漢之蒼。如洛之溫，如浚之涼。可侑我客，可流我觴。我欲即之，為館為堂。近水而構，夏潦所襄。遠水而築，邈焉相望。乃作斯亭，筵楹欒梁。鑿枘交設，合散靡常。赤油仰承，青幄四張。我所欲往，一夫可將。與水升降，除地布牀。可使杜蕢，洗觶而揚。可使莊周，觀魚而忘。可使逸少，祓禊而祥。可使太白，泳月而狂。既薺我荼，亦醪我漿。既濯我纓，亦浣我裳。豈獨臨水？無適不臧。春朝花郊，秋夕月場。無脛而趨，無翼而翔。敝又改為，其費易償。榜曰擇勝，名實允當。維古至人，不留一方。虛白為室，無可為鄉。神馬凥輿，孰為輪箱。流行坎止，雖觸不傷。居之無盜，中靡所藏。去之無戀，如所宿桑。豈如世人，生短慮長。尺宅不治，寸田是荒。錫瓦銅雀，石門阿房。俯仰變滅，與生俱亡。我銘斯亭，以砭世盲。

`德威堂銘``并敘`

元祐之初，詔起太師潞公於洛，命以重事。公惟仁宗、英宗、神考三聖眷倚之重，不敢以既老為辭，杖而造朝。期年乃求去。詔曰：「昔西伯善養老，而太公自至。魯穆公無人子思之側，則長者去之。公自為謀則善矣，獨不為朝廷惜乎？」又曰：「唐太宗以干戈之事，尚能起李靖於既老。而穆宗、文宗以燕安之際，不能用裴度於未病。治亂之效，於斯可見。」公讀詔聳然，不敢言去，蓋復留四年。天下無事，朝廷奠安，乃力請而歸。公之在朝也。契丹使耶律永昌、劉霄來聘，軾奉詔館客，與使者入覲，望見公殿門外，却立改容曰：「此潞公也耶？所謂以德服人者。」問其年。曰：「何壯也！」軾曰：「使者見其容，未聞其語，其綜理庶務，酬酢事物，雖精練少年有不如。貫穿古今，洽聞強記，雖專門名家有不逮。」使者拱手曰：「天下異人也。」公既歸洛，西羌首領有溫谿心者，請於邊吏，願獻良馬於公。邊吏以聞，詔聽之。公心服天下，至于四夷。書曰：「德威惟畏，德明惟明。」世所以守伯夷之典，用皋陶之法者，以其德也。若夫非德之威，雖猛而人不畏；非德之明，雖察而人不服。公修德於几席之上，而其威折衝於萬里之外。退居於家，而人望之如在廊廟，可不謂德威乎？公之子及為河陽守，公將往臨之。吏民喜甚，自洛至三城，歡呼之聲相屬。及作堂以待公，而請銘於軾，乃榜之曰德威，而銘之曰：

德威惟畏，德明惟明。惟師潞公，展也大成。公在洛師，崧洛有光。駕言三城，河流不揚。願公百年，子孫千億。家於兩河，日見顏色。西戎來朝，秪慄公門。豈惟兩河，四方其訓之。

洗玉池銘

世忽不踐，以用為急。秦漢以還，龜玉道熄。六器僅存，五瑞莫輯。趙璧婦玩，魯璜盜竊。鼠亂鄭璞，鵲抵晉棘。維伯時父，弔古啜泣。道逢玉人，解驂推食。劍璏鏚柲，錯落其室。既獲拱寶，遂空四壁。哀此命世，久就淪蟄。時節沐浴，以幸斯石。孰推是心，施及王國。如伯時父，琅然環玦。援手之勞，終睨莫拾。得喪在我，匪玉欣戚。仲和父銘之，維以咏德。

`雪浪齋銘``并引`

予於中山後圃得黑石，白脈，如蜀孫位、孫知微所畫石間奔流，盡水之變。又得白石曲陽，為大盆以盛之，激水其上，名其室曰雪浪齋云。

盡水之變蜀兩孫，與不傳者歸九原。異哉駁石雪浪翻，石中乃有此理存。玉井芙蓉丈八盆，伏流飛空漱其根。東坡作銘豈多言，四月辛酉紹聖元。

`漢鼎銘``并引`

禹鑄九鼎，用器也，初不以為寶，象物以飾之，亦非所以使民遠不若也。武王遷之洛邑，蓋已見笑於伯夷、叔齊矣。方周之盛也，鼎為宗廟之觀靡而已。及其衰也，為周之患，有不可勝言者。匹夫無罪，懷璧其罪。周之衰也，與匹夫何異？嗟夫，孰知九鼎之為周之角齒也哉？自春秋時，楚莊王以問其輕重大小。而戰國之際，秦與齊、楚皆欲之，周人惴惴焉，視三虎之垂涎而睨己也。絕周之祀不足以致寇，裂周之地不足以肥國，然三國之君，未嘗一日而忘周者，以寶在焉故也。三國爭之，周人莫知所適與。得鼎者未必能存周，而不得者必碎之，此九鼎之所以亡也。周顯王之四十二年，宋太丘社亡，而鼎淪沒於泗水，此周人毀鼎以緩禍，而假之神妖以為之說也。秦始皇、漢武帝乃始萬方以出鼎，此與兒童之見無異。善夫，吾丘壽王之說也，曰：「汾陰之鼎，漢鼎也，非周鼎。」夫周有鼎，漢亦有鼎，此易所謂正位凝命者，豈三趾兩耳之謂哉！恨壽王小子方以諛進，不能究其義，予故作漢鼎銘，以遺後世君子。其詞曰：

惟五帝三代及秦漢以來，受命之君，靡不有茲鼎。鼎存而昌，鼎亡而亡。蓋鼎必先壞而國隨之，豈有易姓而鼎猶傳者乎？不寶此器，而拳拳於一物，孺子之智，婦人之仁。烏乎！悲矣。

惠州李氏潛珍閣銘

襲九淵之神龍，沕淵潛以自珍。雖無心於求世，亦擇勝而棲神。蔚鵝城之南麓，擢仙李之芳根。因石阜以庭宇，跨飲江之鼇黿。岌飛檐與鐵柱。插清江之奫淪。眩古潭之百尺，涵萬象於瑤琨。耿月魄以終夜，湛天容之方春。信蒼蒼之非色，極深遠而自然。疑貝闕與珠宮，有玉函之老人。予南征其萬里，友魚鰕與蛭螾。逝將去而反顧，託江流以投文。悼此江之獨西，歎妙意之不陳。逮公子之東歸，寓此懷於一樽。雖神龍之或殺，終不殺之為仁。

九成臺銘

韶陽太守狄咸新作九成臺，玉局散吏蘇軾為之銘曰：

自秦并天下，滅禮樂，韶之不作，蓋千三百二十有三年。其器存，其人亡，則韶既已隱矣，而況於人器兩亡而不傳。雖然，韶則亡矣，而有不亡者存。蓋常與日月寒暑晦明風雨並行於天地之間。世無南郭子綦，則耳未嘗聞地籟也，而況得聞其天。使耳聞天籟，則凡有形有聲者，皆吾羽旄干戚管磬匏絃。嘗試與子登夫韶石之上，舜峰之下，望蒼梧之𦕈莽，九疑之聯緜。覽觀江山之吐吞，草木之俯仰，鳥獸之鳴號，衆竅之呼吸，往來唱和，非有度數，而均節自成者，非韶之大全乎！上方立極以安天下，人和而氣應，氣應而樂作，則夫所謂簫韶九成，來鳳鳥而舞百獸者，既已粲然畢陳于前矣。

建中靖國元年正月一日。

* * *

