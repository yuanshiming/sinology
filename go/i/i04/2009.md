

## 蘇東坡全集

##### 東坡後集
　　　`卷九`

* * *

硯銘十一首

`丹石硯銘``并敘`

唐林父遺予丹石硯，粲然如芙蕖之出水，殺墨而宜筆，盡硯之美。唐氏譜天下硯，而獨不知茲石之所出，予蓋知之。銘曰：

彤池紫淵，出日所浴。烝為赤霓，以貫暘谷。是生斯珍，非石非玉。因材制用，璧水環復。耕予中洲，蓺我玄粟。投種則穫，不炊而熟。

王仲儀硯銘

汲、鄭蚤聞，頗、牧晚用。諫草風生，羽檄雷動。人亡器有，質小任重。施易何常，明哲所共。

`端硯石銘二首``并引`

蘇堅伯固之子庠，字養直，妙齡而有異才。贈以端硯，且銘之曰：

我友三益，取溪之石。寒松為煤，孤竹為筆。蓬麻效紙，仰泉致滴。斬几信鉤，以全吾直。

與墨為入，玉靈之食。與水為出，陰鑑之液。懿矣茲石，君子之側。匪以玩物，維以觀德。

黃魯直銅雀硯銘

漳濱之埴，陶氏我厄。受成不化，以與真隔。人亡臺廢，得反天宅。遇發丘隴，復為麟獲。纍然黃子，玄豈尚白。天實命我，使與其蹟。

陳公密子石硯銘

孰形無情，石亦卵生。黃胞白絡，以孕黝頳。已器不死，可候雨晴。天畀夫子，瑞其家庭。

龍尾石月硯銘

萋萋兮霧縠石，宛宛兮黑白月。其受水者哉生明，而運墨者旁死魄。忽玄雲之霮![雨對](../../imgs/4a34.gif)，觀玉兔之沐浴。集幽光於毫端，散妙跡於簡冊。照千古其如在，耿此月之不沒。

`邁硯銘``邁往德興，贐以一硯，以此銘之。`

以此進道常若渴，以此求進常若驚，以此治財常思予，以此書獄常思生。

迨硯銘

有盡石，無已求。生陰壑，閟重湫。得之艱，豈輕授。旌苦學，畀長頭。

卵硯銘

東坡硯，龍尾石。開鵠卵，見蒼璧。與居士，同出入。更嶮夷，無燥濕。今何者，獨先逸。從參寥，老空寂。

唐陸魯望硯銘

噫先生，隱唐餘。甘杞菊，老樵漁。是器寶，實相予。為散人，出叢書。

贊八首

`九馬圖贊``并引`

長安薛君紹彭，家藏曹將軍九馬圖，杜子美所為作詩者也，拳毛師子二駿在焉。作九馬圖贊：

牧者萬歲，繪者惟霸。甫為作誦，偉哉九馬。姚宋廟堂，李郭治兵。帝下毛龍，以馭羣英。我思開元，今為幾日。筋骨應圖，至三萬疋。云何寂寥，跬步山川。負鹽挽磨，淚濕九泉。牝牡驪黃，自以為至。駁其一毛，棄我千里。蹄齧是乘，脂蠟其鞭。道阻且長，喟其永歎。

顧愷之畫黃初平牧羊圖贊

先生養生如牧羊，放之無何有之鄉。止者自止行者行，先生超然坐其旁。挾策讀書羊不亡，化而為石起復僵。流涎磨牙笑虎狼，先生指呼羊服箱。號稱雨工行四方，莫隨上林芒屩郎，齅門舐地尋鹽湯。

二疏圖贊

惟天為健，而不干時。沈潛剛克，以變和之。於赫漢高，以智力王。凜然君臣，師友道喪。孝宣中興，以法馭人。殺蓋、韓、楊，蓋三良臣。先生憐之，振袂脫屣。使知區區，不足驕士。此意莫陳，千載於今。我觀畫圖，涕下沾襟。

`延州來季子贊``并引`

魯襄公十二年，吳子壽夢卒。延州來季子，其少子也，以讓國聞于諸侯，則非童子矣。至哀公十年冬，楚子期伐陳，季子救陳，謂子期曰：「二君不務德而力爭諸侯，民何罪焉？我請退，以為子名，務德而安民。」乃還。時去壽夢卒，蓋七十七年矣，而能千里將兵，季子何其壽而康也。然其卒不書於春秋。哀公之元年，吳王夫差敗越於夫椒，句踐使大夫種因太宰噽以行成於吳，吳王許之，子胥諫不聽，則吳之亡形成矣。季子觀樂於魯，知列國之廢興於百年之前。方其救陳也，去吳之亡十三年耳，而謂季子不知，可乎？闔廬之自立也，曰：「季子雖至，不吾廢也。」是季子德信於吳人，而言行於其國也。且帥師救陳，不戰而去之，以為敵國名，則季子之於吳，蓋亦少專矣。救陳之明年，而子胥死。季子知國之必亡，而終無一言於夫差，知言之無益也。夫子胥以闔廬霸，而夫差殺之如皂隸，豈獨難於季子乎！烏乎悲夫！吾是以知夫差之不道，至於使季子不敢言也。蘇子曰：延州來季子、張子房，皆不死者也。江左諸人好談子房、季札之賢，有以也夫。此可與知者論，難與俗人言也。作延州來季子贊曰：

泰伯之德，鍾於先生。棄國如遺，委蛻而行。坐閱春秋，幾五之二。古之真人，有化無死。

`偃松屏贊``并引`

予為中山守，始食北嶽松膏，為天下冠。其木理堅密，瘠而不瘁，信植物之英烈也。謫居羅浮山下，地暖多松，而不識霜雪，如高才勝人生綺紈家，與孤臣孽子有間矣。士踐憂患，安知非福。幼子過從我南來，畫寒松偃蓋為護首小屏。為之贊曰：

燕南趙北，大茂之麓。天僵雪峰，地裂冰谷。凜然孤清，不能無生。生此偉奇，北方之精。蒼皮玉骨，磽磽齾齾。方春不知，冱寒秀發。孺子介剛，從我炎荒。霜中之英，以洗我瘴。

`三馬圖贊``并引`

元祐初，上方閉玉門關，謝遣諸將。太師文彥博、宰相呂大防、范純仁建遣諸生游師雄行邊，飭武備。師雄至熙河，蕃官包順請以所部熟戶除邊患，師雄許之，遂禽猾羌大首領鬼章青宜結以獻。百官皆賀，且遣使告永裕陵。時西域貢馬，首高八尺，龍顱而鳳膺，虎脊而豹章。出東華門，入天駟監，振鬣長鳴，萬馬皆瘖，父老縱觀，以為未始見也。然上方恭默思道，八駿在庭，未嘗一顧。其後圉人起居不以時，馬有斃者，上亦不問。明年，羌溫溪心有良馬，不敢進，請於邊吏，願以餽太師潞國公，詔許之。蔣之奇為熙河帥，西蕃有貢駿馬汗血者。有司以為非入貢歲月，留其使與馬於邊。之奇為請，乞不以時入事下禮部。軾時為宗伯，判其狀云：朝廷方卻走馬以糞，正復汗血，亦何所用？事遂寢。於時兵革不用，海內小康，馬則不遇矣，而人少安。軾嘗私請於承議郎李公麟，畫當時三駿馬之狀，而使鬼章青宜結效之，藏於家。紹聖四年三月十四日，軾在惠州，謫居無事，閱舊書畫，追思一時之事，而歎三馬之神駿，乃為之贊曰：

吁鬼章，世悍驕。奔貳師，走嫖姚。今在廷，服虎貂。效天驥，立內朝。八尺龍，神超遙。若將西，燕昆瑤。帝念民，乃下招。籋歸雲，逝房妖。

李潭六馬圖贊

六馬異態，以似為妍。畫師何從，得所以然？相此癢者，舉脣見咽。方其癢時，槁木萬錢。絡以金玉，非馬所便。烏乎！各適其適，以全吾天乎？

李伯時畫李端叔真贊

須髮之拳然，眉宇之淵然，披胸腹之掀然，以為可得而見歟？則漠乎其無言。以為不可得而見歟？則已見畫於龍眠矣。嗚呼，將為既琢之玉，以役其天乎？其將為不雨之雲，以抱其全乎？抑將游戲此世，而時出於兩者之間也？`伯時號龍眠。`

雜文十五首

太息一首送秦少章

孔北海與曹公論盛孝章云：「孝章，實丈夫之雄者也。游談之士，依以成聲。今之少年喜謗前輩，或譏評孝章，孝章要為有天下重名，九牧之人，所共稱歎。」吾讀至此，未嘗不廢書太息也。曰：嗟乎，英偉奇逸之士，不容於世俗也久矣。雖然，自今觀之，孔北海、盛孝章猶在世，而向之譏評者，與草木同腐久矣。昔吾舉進士，試於禮部，歐陽文忠公見吾文，曰：「此我輩人也，吾當避之。」方是時，士以剽裂為文，聚而見訕，且訕公者所在成市。曾未數年，忽然若潦水之歸壑，無復見一人者，此豈復待後世哉。今吾衰老廢學，自視缺然，而天下士不吾棄，以為可以與於斯文者，猶以文忠公之故也。張文潛、秦少游此兩人者，士之超逸絕塵者也，非獨吾云爾。二三子亦自以為莫及也。士駭於所未聞，不能無異同，故紛紛之言，常及吾與二子，吾策之審矣。士如良金美玉，市有定價，豈可以愛憎口舌貴賤之歟？少游之弟少章，復從吾游，不及朞年，而論議日新，若將施於用者。欲歸省其親，且不忍去。嗚呼，子行矣，歸而求諸兄，吾何加焉。作太息一篇，以餞其行，使藏於家，三年然後出之。

書王奧所藏太宗御書後

日行於天，委照萬物之上，光氣所及，或流為慶雲，結為丹砂，初豈有意哉！太宗皇帝以武功定禍亂，以文德致太平，天縱之能，溢於筆墨，摛藻尺素之上，弄翰團扇之中，散流人間者幾何矣。而三槐王氏得之為多，子孫世守之，遂為希代之寶。文正之孫、懿敏之子奧，出以示。臣軾敬拜手稽首，書其後。

送錢塘僧思聰歸孤山敘

天以一生水，地以六成之，一六合而水可見。雖有神禹，不能知其孰為一、孰為六也。子思子曰：「自誠明謂之性。自明誠謂之教。誠則明矣，明則誠矣。」誠明合而道可見。雖有黃帝、孔丘，不能知其孰為誠、孰為明也。佛者曰：「戒生定，定生慧。」慧獨不生定乎？伶玄有言：「慧則通，通則流。」是焉知真慧哉？醉而狂，醒而止，慧之生定，通之不流也審矣。故夫有目而自行，則褰裳疾走，常得大道。無目而隨人，則車輪曳踵，常仆坑穽。慧之生定，速於定之生慧也。錢塘僧思聰，七歲善彈琴。十二舍琴而學書，書既工。十五舍書而學詩，詩有奇語。遂讀華嚴經，入法界海慧。今年二十有九，老師宿儒，皆敬愛之。秦少游取楞嚴觀世音語，字之曰聞復。使聰日進而不已，自聞思修以至於道，則華嚴法界海慧，盡為蓬廬，而況書詩與琴乎。雖然，古之學道，無自虛空入者。輪扁斲輪，傴僂承蜩，茍有以之。其巧智物無陋者。聰若得道，琴與書皆與有力，詩其尤也。聰能如水鏡，以一含萬，則書與詩當益奇。吾將觀焉，以為聰得道淺深之候。

書諸公送周梓州詩後

予自元祐之初，備位從官，日與正孺游。三年，予既有江海之意，而正孺亦慨然有歸歟之歎，遂請梓州，得之。予時以詩送行，有「掃棠陰」、「踵畫像」之語。旋出領杭州，二年還朝，老病日加，方上章請郡，曰：「正孺已及瓜矣，盍往代之，遂歸老眉山乎？」或曰：「不可，梓人之安正孺甚矣，其去正孺，如去父母，子其忍奪之！」乃止，不敢乞。梓人願復借留正孺數年，詔許之。而大丞相呂公典領實錄，見熙寧中正孺為御史時所言事，歎曰：「君子哉，斯人也。」因言於上，除正孺直祕閣。士大夫以才能論議，取合一時可也，使人於十年之後，徐觀其所為，心服而無異議，我亦無愧，難矣。正孺有書來，欲刻諸公送行詩於石，求予為跋尾，乃記所聞以遺之，且使梓人知予前詩卒章之意，未始一日忘也。

趙德麟字說

宋有天下百餘年，所與分天工治民事者，皆取之疏遠側微，而不私其親。故宗室之賢，未有以勳名聞者。神宗皇帝實始慨然，欲出其英材與天下共之，增立教養選舉之法，所以封植而琢磨之者甚備。行之二十年，而文武之器，彬彬稍見焉。元祐六年，予自禁林出守汝南，始與越王之孫、華原公之子，簽書君令畤游。得其為人，博學而文，篤行而剛，信於為道，而敏於為政。予以為有杞梓之用，瑚璉之貴，將必顯聞於天下，非特佳公子而已。昔漢武帝幸雍祠五畤，獲白麟以薦上帝，作白麟之歌，而司馬遷、班固書曰「獲一角獸」，「蓋麟云」。「蓋」之為言疑之也。夫獸而一角，固麟矣，二子何疑焉？豈求之武帝，而未見所以致麟者歟？漢有一汲黯，而武帝不能用，乃以白麟赤雁為祥，二子非疑之，蓋陋之也。今先帝立法以出宗室之賢，而主上虛己盡下，求人如不及，四方之符瑞皆抑而不聞，此真獲麟者也。麟固不求獲，不幸而有是德與是形，此麟之所病也。今君學道觀妙，澹泊自守，以福貴為浮雲，而文章議論，載其令名而馳之，既有麟之病矣，又可得逃乎。敬字君德麟，而為之說。

書晁無咎所作杜輿子師字說後

易曰：「君子得輿，民所載也。小人剝廬，終不可用也。」夫君子得輿，下完而上未具也。小人剝廬，上壯而下撓也。下完而上未具，吾安寢其中，民將載之。上壯而下撓，疾走不顧，猶懼壓焉。今君學修於身，行修於家，而祿未及，既完其下矣，故予以是名字之，與無咎意初無異者。而其文約，其義近，不足以發夫人之志。若無咎者，可謂富於言而妙於理者也。

書東皋子傳後

予飲酒終日，不過五合，天下之不能飲，無在予下者。然喜人飲酒，見客舉杯徐引，則予胸中為之浩浩焉，落落焉，酣適之味，乃過於客。閑居未嘗一日無客，客至，未嘗不置酒。天下之好飲，亦無在予上者。常以謂人之至樂，莫若身無病而心無憂。我則無是二者矣。然人之有是者，接於予前，則予安得全其樂乎？故所至常蓄善藥，有求者則與之，而尤喜釀酒以飲客。或曰：「子無病而多蓄藥，不飲而多釀酒，勞己以為人，何也？」予笑曰：「病者得藥，吾為之體輕，飲者困於酒，吾為之酣適，蓋專以自為也。」東皋子待詔門下省，日給酒三升。其弟靜問曰：「待詔樂乎？」曰：「待詔何所樂？但美醞三升，殊可戀耳。」今嶺南，法不禁酒，予既得自釀，月用米一斛，得酒六斗。而南雄、廣、惠、循、梅五太守，間復以酒遺予。略計其所獲，殆過於東皋子矣。然東皋子自謂五斗先生，則日給三升，救口不暇，安能及客乎？若予者，乃日有二升五合，入野人、道士腹中矣。東皋子與仲長子光游，好養性服食，預刻死日，自為墓誌。予蓋友其人於千載，或庶幾焉。

書黃子思詩集後

予嘗論書，以謂鍾、王之跡，蕭散簡遠，妙在筆畫之外。至唐顏、柳，始集古今筆法而盡發之，極書之變，天下翕然以為宗師，而鍾、王之法益微。至於詩亦然。蘇、李之天成，曹、劉之自得，陶、謝之超然，蓋亦至矣。而李太白、杜子美以英瑋絕世之姿，凌跨百代，古今詩人盡廢，然魏、晉以來，高風絕塵，亦少衰矣。李、杜之後，詩人繼作，雖間有遠韻，而才不逮意，獨韋應物、柳宗元發纖穠於簡古，寄至味於澹泊，非餘子所及也。唐末司空圖崎嶇兵亂之間，而詩文高雅，猶有承平之遺風。其論詩曰：「梅止於酸，鹽止於鹹。」飲食不可無鹽、梅，而其美常在鹹、酸之外。蓋自列其詩之有得於文字之表者二十四韻，恨當時不識其妙。予三復其言而悲之。閩人黃子思，慶曆、皇祐間號能文者。予嘗聞前輩誦其詩，每得佳句妙語，反復數四，乃識其所謂，信乎表聖之言，美在鹹酸之外，可以一唱而三歎也。予既與其子幾道、其孫師是游，得窺其家集，而子思篤行高志，為吏有異材，見於墓誌詳矣，予不復論，獨評其詩如此。

外曾祖程公逸事

公諱仁霸，眉山人。以仁厚信於鄉里。蜀平，中朝士大夫憚遠宦，官闕，選土人有行義者攝。公攝錄參軍。眉山尉有得盜蘆菔根者，實竊，而所持刃誤中主人。尉幸賞，以劫聞。獄掾受賕，掠成之。太守將慮囚，囚坐廡下泣涕，衣盡濕。公適過之，知其冤，咋謂盜曰：「汝冤，盍自言，吾為汝直之。」盜果稱冤，移獄。公既直其事，而尉、掾爭不已，復移獄，竟殺盜。公坐訹囚罷歸。不及月，尉、掾皆暴卒。後三十餘年，公晝日見盜拜庭下，曰：「尉、掾未伏，待公而決。前此地府欲召公暫對，我扣頭爭之，曰不可以我故驚公。是以至今，公壽盡今日，我為公荷擔而往。暫對，即生人天，子孫壽祿，朱紫滿門矣。」公具以語家人，沐浴衣冠，就寢而卒。軾幼時聞此語。已而外祖父壽九十。舅氏始貴顯，壽八十五。曾孫皆仕有聲，同時為監司者三人。玄孫宦學益盛。而尉、掾之子孫微矣。或謂盜德公之深，不忍煩公，暫對可也，而獄久不決，豈主者亦因以苦尉、掾也歟？紹聖二年三月九日，軾在惠州，讀陶潛所作外祖孟嘉傳，云：「凱風寒泉之思，實鍾厥心。」意悽然悲之。乃記公之逸事以遺程氏，庶幾淵明之心也。

藥誦

嵇中散作幽憤詩，知不免矣，而卒章乃曰「采薇山阿，散髮巖岫，永嘯長吟，頤性養壽」者，悼此志之不遂也。司馬景王既殺中散而悔，使悔於未殺之前，中散得免於死者，吾知其掃跡滅景於人間，如脫兔之投林也，采薇散髮，豈其所難哉。孫真人著大風惡疾論曰：神仙傳有數十人，皆因惡疾而得仙道。何者？割棄塵累，懷潁陽之風，所以因禍而取福也。吾始得罪遷嶺表，不自意全，既逾年無後命，知不死矣。然舊苦痔，至是大作，呻呼幾百日。地無醫藥，有亦不效。道士教吾去滋味，絕薰血，以清凈勝之。痔有蟲館於吾後，滋味薰血，既以自養，亦以養蟲。自今日以往，旦夕食淡麪四兩，猶復念食，則以胡麻、茯苓麪足之。飲食之外，不啖一物。主人枯槁，則客自棄去。尚恐習性易流，故取中散真人之言，對病為藥，使人誦之日三。曰：東坡居士，汝忘逾年之憂，百日之苦乎？使汝不幸而有中散之禍，伯牛之疾，雖欲采薇散髮，豈可得哉，今食麻、麥、茯苓多矣。居士則歌以荅之曰：事無事之事，百事治兮。味無味之味，五味備兮。茯苓、麻、麥，有時而匱兮。有則食，無則已者，與我無既兮。嗚呼噫嘻，館客不終，以是為愧兮。

`補龍山文二首``并引`

丙子重九，客有言桓溫龍山之盛會，風吹孟嘉帽落，溫遣孫盛嘲之。嘉作解嘲，文辭超卓，四坐歎伏，恨今世不見此文。予乃戲為補之曰：

征西天府，重九令節。駕言龍山，燕凱羣哲。壺歌雅奏，緩帶輕帢。胡為中觴，一笑粲發。楩楠競秀，榆柳獨脫。驥騄交騖，駑蹇先蹶。楚狂醉亂，隕帽莫覺。戎服囚首，枯顱茁髮。維明將軍，度量閎達。容此下士，顛倒冠襪。宰夫揚觶，兕觥舉罰。請歌相鼠，以侑此爵。`右嘲。`

吾聞君子，蹈常履素。晦明風雨，不改其度。平生丘壑，散髮箕踞。墜車天全，顛沛何懼。腰適忘帶，足適忘履。不知有我，帽復奚數。流水莫繫，浮雲暫寓。飄然隨風，非去非取。我冠明月，被服寶璐。不纓而結，不簪而附。歌詩寧擇，請歌相鼠。罰此陋人，俾出童羖。`右解嘲。`

東坡酒經

南方之氓，以糯與粇，雜以卉藥而為餅。嗅之香，嚼之辣，揣之枵然而輕，此餅之良者也。吾始取麪而起肥之，和之以姜液，烝之使十裂，繩穿而風戾之，愈久而益悍，此麴之精者也。米五斗以為率，而五分之，為三斗者一，為五升者四。三斗者以釀，五升者以投，三投而止，尚有五升之贏也。始釀以四兩之餅，而每投以二兩之麴，皆澤以少水，取足以散解而勻停也。釀者必甕按而井泓之，三日而井溢，此吾酒之萌也。酒之始萌也，甚烈而微苦，蓋三投而後平也。凡餅烈而麴和，投者必屢嘗而增損之，以舌為權衡也。既溢之，三日乃投，九日三投，通十有五日而後定也。既定乃注以斗水，凡水必熟而冷者也。凡釀與投，必寒之而後下，此炎州之令也。既水五日乃篘，得二斗有半，此吾酒之正也。先篘半日，取所謂贏者為粥，米一而水三之，揉以餅麴，凡四兩，二物并也。投之糟中，熟撋而再釀之，五日壓得斗有半，此吾酒之少勁者也。勁正合為四斗，又五日而飲，則和而力嚴而不猛也。篘絕不旋踵而粥投之，少留，則糟枯中風而酒病也。釀久者酒醇而豐，速者反是，故吾酒三十日而成也。

書柳子厚牛賦後

嶺外俗皆恬殺牛，而海南為甚。客自高化載牛渡海，百尾一舟，遇風不順，渴饑相倚，以死者無數。牛登舟皆哀鳴出涕。既至海南，耕者與屠者常相半。病不飲藥，但殺牛以禱，富者至殺十數牛。死者不復云，幸而不死，即歸德於巫。以巫為醫，以牛為藥。間有飲藥者，巫輒云：「神怒，病不可復治。」親戚皆為却藥，禁醫不得入門，人、牛皆死而後已。地產沈水香，香必以牛易之黎。黎人得牛，皆以祭鬼，無脫者。中國人以沈水香供佛，燎帝求福；此皆燒牛肉也，何福之能得，哀哉！予莫能救，故書柳子厚牛賦以遺瓊州僧道贇，使以曉喻其鄉人之有知者，庶幾其少衰乎？庚辰三月十五日記。

剛說

孔子曰：「剛毅木訥，近仁。」又曰：「巧言令色，鮮矣仁。」所好夫剛者，非好其剛也，好其仁也。所惡夫佞者，非惡其佞也，惡其不仁也。吾平生多難，常以身試之，凡免我於厄者，皆平日可畏人也；擠我於險者，皆異時可喜人也。吾是以知剛者之必仁，佞者之必不仁也。

建中靖國之初，吾歸自海南，見故人，問存沒，追論平生所見剛者，或不幸死矣。若孫君介夫諱立節者，真可謂剛者也。

始吾弟子由為條例司屬官，以議不合引去。王荊公謂君曰：「吾條例司當得開敏如子者。」君笑曰：「公言過矣，當求勝我者。若我輩人，則亦不肯為條例司矣。」公不荅，徑起入戶，君亦趨出。君為鎮江軍書記，吾時通守錢塘，往來常潤間，見君京口。方新法之初，監司皆新進少年，馭吏如束濕，不復以禮遇士大夫，而獨敬憚君，曰：「是抗丞相不肯為條例司者。」

謝麟經制溪洞事宜，州守王奇與蠻戰死，君為桂州節度判官，被旨鞠吏士之有罪者。麟因收大小使臣十二人付君并按，且盡斬之。君持不可。麟以語侵君。君曰：「獄當論情，吏當守法。逗撓不進，諸將罪也，既伏其辜矣，餘人可盡戮乎！若必欲以非法斬人，則經制司自為之，我何與焉。」麟奏君抗拒，君亦奏麟侵獄事。刑部定如君言，十二人皆不死，或以遷官。吾以是益知剛者之必仁也。不仁而能以一言活十二人於必死乎！

方孔子時，可謂多君子，而曰「未見剛者」，以明其難得如此。而世乃曰「太剛則折」！士患不剛耳，長養成就，猶恐不足，當憂其太剛而懼之以折耶！折不折，天也，非剛之罪。為此論者，鄙夫患失者也。君平生可紀者甚多，獨書此二事遺其子勰、勴，明剛者之必仁，以信孔子之說。

續養生論

鄭子產曰：「火烈，人望而畏之；水弱，人狎而玩之。」翼奉論六情十二律，其論水火也，曰：「北方之情好也，好行貪狠。南方之情惡也，惡行廉貞。廉貞故為君子，貪狠故為小人。」予參二人之學，而為之說曰：火烈而水弱，烈生正，弱生邪，火為心，水為腎。故五臟之性，心正而腎邪，腎無不邪者，雖上智之腎亦邪。然上智常不淫者，心之官正而腎聽命也。心無不正者，雖下愚之心亦正。然下愚常淫者，心不官而腎為政也。知此，則知鉛汞龍虎之說矣。

何謂鉛？凡氣之謂鉛，或趨或蹶，或呼或吸，或執或擊。凡動者皆鉛也。肺實出納之。肺為金，為白虎，故曰鉛，又曰虎。何謂汞？凡水之謂汞，唾涕、濃血、精汗、便利，凡濕者皆汞也。肝實宿藏之。肝為木，為青龍，故曰汞，又曰龍。古之真人論內丹者，曰：「五行顛倒術，龍從火裏出。五行不順行，虎向水中生。」世未有知其說者也。方五行之順行也，則龍出於水，虎出於火，皆死之道也。心不官而腎為政，聲色外誘，邪淫內發，壬癸之英，下流為人，或為腐壞。是汞龍之出於水者也。喜怒哀樂皆出於心者也。喜則攫拏隨之，怒則毆擊隨之，哀則擗踊隨之，樂則抃舞隨之。心動於內，而氣應於外，是鉛虎之出於火者也。汞龍之出於水，鉛虎之出於火，有能出而復返者乎？故曰皆死之道也。

真人教之以逆行，曰：「龍當使從火出，虎當使從水生也。」其說若何？孔子曰：「思無邪。」凡有思皆邪也，而無思則土木也。孰能使有思而非邪，無思而非土木乎？蓋必有無思之思焉。夫無思之思，正莊栗，如臨君師，未嘗一念放逸。然卒無所思。如龜毛免角，非作故無本性，無故是之謂戒。戒生定，定則出入息自住，出入息住，則心火不復炎上。火在易為离。离，麗也。必有所麗，未嘗獨立，而水其妃也，既不炎上，則從其妃矣。水火合則壬癸之英，上流于腦，而益于玄膺，若鼻液而不鹹，非腎出故也，此汞龍之自火出者也。長生之藥，內丹之萌，無過此者矣。陰陽之始交，天一為水，凡人之始造形，皆水也。故五行一曰水，得暖氣而後生。故二曰火，生而後有骨。故三曰木，骨生而日堅。凡物之堅壯者，皆金氣也。故四曰金，骨堅而後肉生焉，土為肉。故五曰土，人之在母也。母呼亦呼，母吸亦吸，口鼻皆閉，而以臍達。故臍者，生之根也。汞龍之出于火，流于腦，溢于玄膺，必歸于根心，火不炎上，必從其妃，是火常在根也。故壬癸之英，得火而日堅，達于四支，浹于肌膚而日壯，究其極，則金剛之體也。此鉛虎之自水生者也。龍虎生而內丹成矣。故曰：順行則為人，逆行則為道，道則未也，亦可謂長生不死之術矣。

* * *

