

## 蘇東坡全集

##### 東坡後集
　　　`卷十`

* * *

王者不治夷狄論

論曰：夷狄不可以中國之治治也。譬若禽獸然，求其大治，必至於大亂。先王知其然，是故以不治治之。治之以不治者，乃所以深治之也。春秋書「公會戎于潛」。何休曰：「王者不治夷狄。錄戎來者不拒，去者不追也。」夫天下之至嚴，而用法之至詳者，莫過於春秋。

凡春秋之書公、書侯，書字、書名，其君得為諸侯，其臣得為大夫者，舉皆齊、晉也。不然，則齊、晉之與國也。其書州、書國、書氏、書人，其君不得為諸侯，其臣不得為大夫者，舉皆秦、楚也。不然，則秦、楚之與國也。夫齊、晉之君所以治其國家擁衛天子而愛養百姓者，豈能盡如古法哉，蓋亦出於詐力，而參之以仁義，是亦未能純為中國也。秦、楚者，亦非獨貪冒無恥，肆行而不顧也，蓋亦有秉道行義之君焉。是秦、楚亦未至於純為夷狄也。齊、晉之君不能純為中國，而春秋之所予者常嚮焉，有善則汲汲而書之，惟恐其不得聞於後世；有過則多方而開赦之，惟恐其不得為君子。秦、楚之君，未至於純為夷狄，而春秋之所不予者常在焉，有善則累而後進，有惡則略而不錄，以為不足錄也。是非獨私於齊、晉，而疾於秦、楚也。以見中國之不可以一日背，而夷狄之不可以一日嚮也。其不純者，足以寄其褒貶，則其純者可知矣。故曰：天下之至嚴，而用法之至詳者，莫如春秋。

夫戎者，豈特如秦、楚之流入於戎狄而已哉！然而春秋書之曰「公會戎于潛」，公無所貶而戎為可會，是獨何歟？夫戎之不能以會禮會公亦明矣，此學者之所以深疑而求其說也。故曰：王者不治夷狄，錄戎來者不拒，去者不追也。

夫以戎之不可以化誨懷服也，彼其不悍然執兵，以與我從事於邊鄙，則已幸矣，又況乎知有所謂會者，而欲行之，是豈不足以深嘉其意乎？不然，將深責其禮，彼將有所不堪，而發其憤怒，則其禍大矣。仲尼深憂之，故因其來而書之以「會」，曰若是足矣。是將以不治深治之也。由是觀之，春秋之疾戎狄者，非疾純戎狄者，疾夫以中國而流入於戎狄者也。謹論。

劉愷丁鴻孰賢論

論曰：君子之為善，非特以適己自便而已。其取於人也，必度其人之可以與我也。其予人也，必度其人之可以受於我也。我可以取之，而其人不可以與我，君子不取。我可以予之，而其人不可受，君子不予。既為己慮之，又為人謀之，取之必可予，予之必可受。若己為君子，而使人為小人，是亦去小人無幾耳。

東漢劉愷讓其弟荊而詔聽之。丁鴻亦以陽狂讓其弟，而其友人鮑駿責之以義，鴻乃就封。其始自以為義而行之，其終也知其不義而復之。以其能復之，知其始之所行非詐也，此范氏之所以賢鴻而下愷也。其論稱太伯、伯夷，未始有其讓也。故太伯稱至德，伯夷稱賢人。及後世徇其名而昧其致，於是詭激之行興矣。若劉愷之徒讓其弟，使弟受非服，而己受其名，不已過乎？丁鴻之心，主於忠愛，何其終悟而從義也。范氏之所賢者，固已得之矣，而其未盡者，請得畢其說。

夫先王之制，立長所以明宗，明宗所以防亂，非有意私其長而沮其少也。天子與諸侯皆有太祖，其有天下、有一國，皆受之太祖，而非己之所得專有也。天子不敢以其太祖之天下與人，諸侯不敢以其太祖之國與人，天下之通義也。夫劉愷、丁鴻之國，不知二子所自致耶，將亦受之其先祖耶？受之其先祖，而傳之於所不當立之人，雖其弟之親，與塗人均耳。夫吳太伯、伯夷，非所以為法也，太伯將以成周之王業，而伯夷將以訓天下之讓，而為是詭時特異之行，皆非所以為法也。今劉愷舉國而讓其弟，非獨使弟受非服之為過也，將以壞先王防亂之法，輕其先祖之國，而獨為是非常之行，考之以禮，繩之以法，而愷之罪大矣。

然漢世士大夫多以此為名者，安、順、桓、靈之世，士皆反道矯情，以盜一時之名。蓋其弊始於西漢之世。韋玄成以侯讓其兄，而為世主所賢，天下高之，故漸以成俗。履常而蹈易者，世以為無能而擯之。則丁鴻之復於中道，尤可以深嘉而屢歎也。謹論。

禮義信足以成德論

論曰：有大人之事，有小人之事。愈大則身愈逸而責愈重，愈小則身愈勞而責愈輕。綦大而至天子，綦小而至農夫，各有其分，不可亂也。責重者不可以不逸，不逸，則無以任天下之重。責輕者不可以不勞，不勞，則無以逸夫責重者。二者譬如心之思慮於內，而手足之動作步趨於外也。是故不耕而食，不蠶而衣，君子不以為愧者，所職大也。自堯舜以來，未之有改。

後世學衰而道弛，諸子之智，不足以見其大，而竊見其小者之一偏，以為有國者，皆當惡衣糲食，與農夫並耕而治，一人之身，而自為百工。蓋孔子之時則有是說矣。夫樊遲親受業於聖人，而猶惑於是說，是以區區焉欲學稼於孔子。孔子知是說之將蔓延於天下也，故極言其大，而深折其詞。以為：「上好禮，則民莫敢不恭；上好義，則民莫敢不服；上好信，則民莫敢不用情。夫如是，則四方之民襁負其子而至矣，安用稼？」而解者以為禮義與信足以成德。

夫樊遲之所為汲汲於學稼者，何也？是非以穀食不足，而民有茍且之心，以慢其上為憂乎？是非以人君獨享其安榮，而使民勞若獨賢為憂乎？是非以人君不身親之，則空言不足勸課百姓為憂乎？是三憂者，皆世俗之私憂過計也。

君子以禮治天下之分，使尊者習為尊，卑者安為卑，則夫民之慢上者，非所憂也。君子以義處天下之宜，使祿之一國者，不自以為多，抱關擊柝者，不自以為寡，則夫民之勞苦獨賢者，又非所憂也。君子以信一天下之惑，使作於中者，必形於外，循其名者，必得其實，則夫空言不足以勸課者，又非所憂也。此三者足以成德矣。故曰三憂者，皆世俗之私憂過計也。謹論。

形勢不如德論

論曰：傳有之：「天時不如地利，地利不如人和。」此言形勢之不如德也。而吳起亦云：「在德不在險。」太史公以為形勢雖強，要以仁義為本。儒者之言兵，未嘗不以藉其口矣。請拾其遺說而備論之。

凡形勢之說有二，有以人為形勢者，三代之封諸侯是也。天子之所以繫於天下者，至微且危也。歡然而合，合而不去，則為君臣，其善可得而賞，其惡可得而罰，其穀米可得而食，其功力可得而役使。當此之時，君臣之勢甚固。及其一旦潰然而去，去而不返，則為寇讎。強者起而見攻，智者起而見謀，彷徨四顧，而不知其所恃。當是時，君臣之勢甚危。先王知其固之不足恃，而危之不可以忽也，故大封諸侯，錯置親賢，以示天下形勢。劉頌所謂「善為國者，任勢而不任人。郡縣之察，小政理而大勢危；諸侯為邦，近多違而遠慮固」。此以人為形勢者也。然周之衰也，諸侯肆行而莫之禁，自平王以下，其去亡無幾也，是則德衰而人之形勢不足以救也。

以地為形勢者，秦、漢之建都是也。秦之取天下，非天下心服而臣之也。較之以富，搏之以力，而猶不服，又以詐囚其君，虜其將，然後僅得之。今之臣服而朝貢，皆昔之暴骨於原野之子孫也。則吾安得泰然而長有之！漢之取天下，雖不若秦之暴，然要皆不本於仁義也。當此之時，不大封諸侯，則無以荅功臣之望，諸侯大而京師不安，則其勢不得不以關中之固而臨之，此雖堯、舜、湯、武，亦不能使其德一日，而信於天下，荀卿所謂合其參者。此以地為形勢者也。然及其衰也，皆以大臣專命，危自內起，而關中之形勢，曾不及施，此亦德衰而地之形勢不能救也。

夫三代、秦、漢之君，慮其後世而為之備患者，不可謂不至矣，然至其亡也，常出於其所不慮。此豈形勢不如德之明效歟？易曰：「神而明之，存乎其人。」人存則德存，德存則無諸侯而安、無障塞而固矣。謹論。

禮以養人為本論

論曰：三代之衰，至於今且數千歲，豪傑有意之主，博學多識之臣，不可以勝數矣，然而禮廢樂墜，則相與咨嗟發憤而卒於無成者，何也？是非其才之不逮，學之不至，過於論之太詳，畏之太甚也？夫禮之初，始諸人情，因其所安者，而為之節文，凡人情之所安而有節者，舉皆禮也，則是禮未始有定論也。然而不可以出於人情之所不安，則亦未始無定論也。執其無定以為定論，則塗之人皆可以為禮。

今儒者之論則不然，以為禮者，聖人之所獨尊，而天下之事最難成者也。牽於繁文，而拘於小說，有毫毛之差，則終身以為不可。論明堂者，惑於考工、呂令之說；議郊廟者，泥於鄭氏、王肅之學。紛紛交錯者，累歲而不決。或因而遂罷，未嘗有一人果斷而決行之。此皆論之太詳，而畏之太甚之過也。

夫禮之大意，存乎明天下之分，嚴君臣、篤父子、形孝弟而顯仁義也。今不幸去聖人遠，有如毫毛不合於三代之法，固未害其為明天下之分也，所以嚴君臣、篤父子、形孝弟而顯仁義者猶在也。今使禮廢而不修，則君臣不嚴，父子不篤，孝弟不形，仁義不顯，反不足重乎？

昔者西漢之書，始於仲舒，而至於劉向，悼禮樂之不興，故其言曰：「禮以養人為本。如有過差，是過而養人也。刑罰之過，或至殺傷。今吏議法，筆則筆，削則削，而至禮樂則不敢。是敢於殺人，而不敢於養人也。」而范曄以為「樂非夔、襄而新音代作，律謝皋、蘇而法令亟易」。而至於禮，獨何難歟？

夫法者，末也。又加以慘毒繁難，而天下常以為急。禮者，本也。又加以和平簡易，而天下常以為緩。如此而不治，則又從而尤之曰，是法未至也，則因而急之。甚矣，人之惑也。平居治氣養生，宣故而納新，其行之甚易，其過也無大患，然皆難之而不為。悍藥毒石，以搏去其疾，則皆為之。此天下之公患也。嗚呼，王者得斯說而通之，禮樂之興，庶乎有日矣。謹論。

既醉備五福論

論曰：君子之所以大過人者，非以其智能知之，強能行之也。以其功興而民勞，與之同勞，功成而民樂，與之同樂，如是而已矣。富貴安逸者，天下之所同好也，然而君子獨享焉。享之而安，天下以為當然者，何也？天下知其所以富貴安逸者，凡以庇覆我也。貧賤勞苦者，天下之所同惡也，而小人獨居焉。居之而安，天下以為當然者，何也？天下知其所以貧賤勞苦者，凡以生全我也。夫然，故獨享天下之大利而不憂，使天下為己勞苦而不怍，耳聽天下之備聲，目視天下之備色，而民猶以為未也，相與禱祠而祈祝曰：使吾君長有吾國也。又相與詠歌而稱頌之，被於金石，溢於竹帛，使其萬世而不忘也。

嗚呼！彼君子者，獨何修而得此於民哉？豈非始之以至誠，中之以不欲速，而終之以不懈歟？視民如視其身，待其至愚者如其至賢者，是謂至誠。至誠無近效，要在於自信而不惑，是謂不欲速。不欲速則能久，久則功成，功成則易懈，君子濟之以恭，是謂不懈。行此三者，所以得之於民也。三代之盛，不能加毫末於此矣。

既醉者，成王之詩也。其序曰：「既醉，太平也，醉酒飽德，人有士君子之行焉。」而說者以為是詩也，實具五福。其詩曰「君子萬年」，壽也；「介爾景福」，富也；「室家之壼」，康寧也；「高明有融」，攸好德也；「高明令終」，考終命也。凡言此者，非美其有是五福也，美其全享是福，兼有是樂，而天下安之，以為當然也。

夫詩者，不可以言語求而得，必將深觀其意焉。故其譏刺是人也，不言其所為之惡，而言其爵位之尊車服之美，而民疾之，以見其不堪也。「君子偕老，副笄六珈」、「赫赫師尹，民具爾瞻」是也。其頌美是人也，不言其所為之善，而言其冠佩之華容貌之盛，而民安之，以見其無愧也。「緇衣之宜兮，敝，予又改為兮」、「服其命服，朱黻斯皇」是也。故既醉者，非徒享是五福而已，必將有以致之。不然，民將盼盼焉，疾視而不能平，又安能獨樂乎？是以孟子言王道不言其他，而獨言民之聞其作樂，見其田獵而欣欣者，此可謂知本矣。謹論。

`御試制科策第二道``并問`

皇帝若曰：朕承祖宗之大統，先帝之休烈，深惟寡昧，未燭於理，志勤道遠，治不加進。夙興夜寐，於茲三紀。朕德有所未至，教有所未孚，闕政尚多，和氣或盭。田野雖闢，民多亡聊。邊境雖安，兵不得撤。利入已浚，浮費彌廣。軍冗而未練，官冗而未澄。庠序比興，禮樂未具。戶罕可封之俗，士忽胥讓之節。此所以訟未息於虞、芮，刑未措於成、康。意在位者不以教化為心，治民者多以文法為拘。禁防繁多，民不知避。敘法寬濫，吏不知懼。纍繫者衆，愁歎者多。仍歲以來，災異數見。六月壬子，日食于朔。淫雨過節，暖氣不效。江河潰決，百川騰溢。永思厥咎，深切在予。變不虛生，緣政而起。五事之失，六沴之作，劉向所傳，呂氏所紀，五行何修而得其性？四時何行而順其令？非正陽之月，伐鼓救變，其合於經乎？方盛夏之時，論囚報重，其考於古乎？京師諸夏之表則，王教之淵源。百工淫巧無禁，豪右僭差不度。治當先內，或曰何以為京師？政在擿姦，或曰不撓獄市。推尋前世，探觀治跡。孝文尚老子而天下富殖。孝武用儒術而海內虛耗。道非有弊，治奚不同？王政所由，形于詩道。周公豳詩，王業也，而係之國風。宣王北伐，大事也，而載之小雅。周以冢宰制國用，唐以宰相兼度支。錢穀，大計也。兵師，大衆也。何陳平之對，謂當責之內史？韋賢之言，不宜兼於宰相？錢貨之制，輕重之相權；命秩之差，虛實之相養；水旱蓄積之備；邊陲守禦之方；圜法有九府之名；樂語有五均之義。富人強國，尊君重朝。弭災致祥，改薄從厚。此皆前世之急政，而當今之要務。子大夫其悉意以陳，毋悼後害。

臣謹對曰：臣聞天下無事，則公卿之言輕於鴻毛；天下有事，則匹夫之言重於泰山。非智有所不能，而明有所不察，緩急之勢異也。方其無事也，雖齊桓之深信其臣，管仲之深得其君，以握手丁寧之間，將死深悲之言，而不能去其區區之三豎。及其有事且急也，雖唐代宗之庸，程元振之用事，柳伉之賤且疏，而一言以入之，不終朝而去其腹心之疾。夫言之於無事之世者，足以有所改為，而常患於不信。言之於有事之世者，易以見信，而常患於不及改為。此忠臣志士之所以深悲，天下之所以亂亡相尋，而世主之所以不悟也。今陛下處積安之時，乘不拔之勢，拱手垂裳，而天下嚮風；動容變色，而海內震恐。雖有一事之失常，一物之不獲，固未足以憂陛下也。所謂親策賢良之士者，以應故事而已。豈以臣言為真足以有感於陛下耶？雖然，君以名求之，臣以實應之。陛下為是名也，臣敢不為是實也。

伏惟制策，有念祖宗先帝大業之重，而自處於寡昧，以為「志勤道遠，治不加進」，臣竊以為陛下即位以來，歲歷三紀，更於事變，審於情偽，不為不熟矣。而「治不加進」，雖臣亦疑之。然以為「志勤道遠」，則雖臣至愚，亦未敢以明詔為然也。

夫志有不勤而道無遠。陛下茍知勤矣，則天下之事粲然無不畢舉，又安以訪臣為哉？今也猶以道遠為歎，則是陛下未知勤也。臣請言勤之說。夫天以日運，故健；日月以日行，故明；水以日流，故不竭；人之四肢以日動，故無疾；器以日用，故不蠹。天下者，大器也。久置而不用，則委靡廢放，日趨於弊而已矣。陛下深居法宮之中，其憂勤而不息耶？臣不得而知也。其宴安而無為耶？臣不得而知也。然所以知道遠之歎由陛下之不勤者，誠見陛下以天下之大，欲輕賦稅則財不足，欲威四夷則兵不強，欲興利除害則無其人，欲敦世厲俗則無其具，大臣不過遵用故事，小臣不過謹守簿書，上下相安，以茍歲月。此臣所以妄論陛下之不勤也。

臣又竊聞之。自頃歲以來，大臣奏事，陛下無所詰問，直可之而已。臣始聞而大懼，以為不信，及退而觀其效見，則臣亦不敢謂不信也。何則？人君之言，與士庶不同。言脫於口，而四方傳之，捷於風雨。故太祖、太宗之世，天下皆諷誦其言語，以為聳動之具。今陛下之所震怒而賜譴者，何人也？合於聖意誘而進之者，何人也？所與朝夕論議深言者，何人也？越次躐等召而問訊之者，何人也？四者，臣皆未之聞焉。此臣所以妄論陛下之不勤也。

臣愿陛下條天下之事，其大者有幾，可用之人有幾。某事未治，某人未用，雞鳴而起，曰：吾今日為某事，用某人。他日又曰：吾所為某事，其果濟矣乎；所用某人，其人果才矣乎。如是孜孜焉，不違於心，屏去聲色，放遠善柔，親近賢達，遠覽古今，凡此者勤之實也，而道何遠乎！

伏惟制策，有「夙興夜寐，於今三紀。德有所未至，教有所未孚，闕政尚多，和氣或盭。田野雖闢，民多亡聊。邊境雖安，兵不得撤。利入已浚，浮費彌廣。軍冗而未練，官冗而未澄。庠序比興，禮樂未具。戶罕可封之俗，士忽胥讓之節。此所以訟未息於虞、芮，刑未措於成、康。意在位者不以教化為心，治民者多以文法為拘。禁防繁多，民不知避。敘法寬濫，吏不知懼。纍繫者衆，愁歎者多」。

凡此陛下之所憂數十條者，臣皆能為陛下歷數而備言之。然而未敢為陛下道也。何者？陛下誠得御臣之術而固執之，則嚮之所憂數十條者，皆可以捐之大臣，而己不與。今陛下區區以嚮之數十條為己憂者，則是陛下未得御臣之術也。

天下所謂賢者，陛下既得而用之矣。方其未用也，常若有餘；而其既用也，則常若不足。是豈其才之有變乎！古之用人者，日夜提策之。武王用太公，其相與問荅百餘萬言，今之六韜是也。桓公用管仲，其相與問荅亦百餘萬言，今之管子是也。古之人君，其所以反覆窮究其臣者若此。今陛下默默而聽其所為，則夫嚮之所憂數十條者，無時而舉矣。古之忠臣其受任也，必先自度，曰：吾能辦是矣乎？度能辦是也，則又曰：吾君能忘己而任我乎？能無以小人間我乎？度其能忘己而任我也，能無以小人間我也，然後受之。既已受之矣，則以身任天下之責而不辭，享天下之利而不愧。今也內不度己，外不度君，而輕受之。受之，而衆不與也，則引身而求去。陛下又為美辭而遣之，加之重祿而慰之。夫引身而求退者，非果廉節而有讓也。是邀君以自固也，是自明其非我之欲留以逃謗也，是不能辦其事而以其患遺後人也。陛下奈何聽之？臣故曰：陛下未得御臣之術也。

若夫「德有所未至，教有所未孚」者，此實不至也。德之，必有以著其德之之形；教之，必有以顯其教之之狀。德之之形，莫著於輕賦。教之之狀，莫顯於去殺。此二者，今皆未能焉。故曰實不至也。

夫以選舉之重，而不取才行；官吏之衆，而不行考課；農末之相傾，而平糴之法不立；貧富之相役，而占田之數無限。天下之闕政，則莫大乎此。而和氣安得不消乎？

「田野闢」者，民之所以富足之道也。其所以無聊，則吏政之過也。然臣聞天下之民，常偏聚而不均。吳、蜀有可耕之人而無其地。荊、襄有可耕之地而無其人。由此觀之，則田野亦未可謂盡闢也。夫以吳、蜀、荊、襄之相形，而饑寒之民，終不能去狹而就寬者，世以為懷土而重遷，非也。行者無以相羣，則不能行；居者無以相友，則不能居。若輩徙饑寒之民，則無不聽矣。

「邊境已安，而兵不得撤」者，有安之名，而無安之實也。臣欲小言之，則自以為愧；大言之，則世俗以為笑。臣請略言之。古之制，北狄者，未始不通西域。今之所以不能通者，是夏人為之障也。朝廷置靈武於度外，幾百年矣。議者以為絕域異方，義不敢近，而況於取之乎！然臣以為事勢有不可不取者。不取靈武，則無以通西域。西域不通，則契丹之強未有艾也。然靈武之所以不可取者，非以數郡之能抗吾中國，吾中國自困而不能舉也。其所以自困而不能舉者，以不生不息之財，養不耕不戰之兵，塊然如巨人之病膇，非不枵然大矣，而手足不能以自舉。欲去是疾也，則莫若捐秦以委之，使秦人斷然如戰國之世，不待中國之援，而中國亦若未始有秦者。有戰國之全利，而無戰國之患，則夏人舉矣。其便莫如稍徙緣邊之民不能戰守者於空閑之地，而以其地益募民為屯田。屯田之兵稍益，則向之戍卒可以稍減，使數歲之後，緣邊之民盡為耕戰之夫，然後數出兵以苦之，要以使之厭戰而不能支，則折而歸吾矣。如此，而北狄始有可制之漸，中國始有息肩之所。不然，將濟師之不暇，而又何撤乎？

所謂「利入已浚，而浮費彌廣」者。臣竊以為外有不得已之二虜，內有得已而不已之後宮。後宮之費不下一敵國，金玉錦繡之工，日作而不息，朝成夕毀，務以相新。主帑之吏，日夜儲其精金良帛而別異之，以待倉卒之命，其為費豈可勝計哉。今不務去此等，而欲廣求利之門，臣知所得之不如所喪也。

「軍冗而未練」者。臣嘗論之曰：此將不足恃之過也。然以其不足恃之故，而擁之以多兵，不蒐去其無用，則多兵適所以為敗也。

「官冗而未澄」者。臣嘗論之曰：此審官吏部與職司無法之過也。夫審官吏部，是古者考績黜陟之所也。而特以日月為斷。今縱未能復古，可略分其郡縣，不以遠近為差，而以難易為等，第其人之所堪，而別異之。才者常為其難，而不才者常為其易。及其當遷也，難者常速，而易者常久。然而為此者固有待也。內之審官吏部，與外之職司常相關通，而為職司者，不惟舉有罪，察有功而已。必使盡第其屬吏之所堪，以詔審官吏部。審官吏部常從內等其任使之難易。職司常從外第其人之優劣。才者常用，不才者常閑。則冗官可澄矣。

「庠序興而禮樂未具」者。臣蓋以為庠序者，禮樂既興之所用，非所以興禮樂也。今禮樂鄙野而未完，則庠序不知所以為教，又何以興禮樂乎？如此而求其可封，責其胥讓，將以息訟而措刑者，是却行而求前也。夫上之所嚮者，下之所趨也，而況從而賞之乎。上之所背者，下之所去也，而況從而罰之乎。陛下責在位者不務教化，而治民者多拘文法，臣不知朝廷所以為賞罰者，何也？無乃或以教化得罪，而多以文法受賞歟？夫禁防未至於繁多，而民不知避者，吏以為市也。敘法不為寬濫，而吏不知懼者，不論其能否，而論其久近也。纍繫者衆，愁歎者多，凡以此也。

伏惟制策，有「仍歲以來，災異數見，乃六月壬子，日食于朔。淫雨過節，暖氣不效。江河潰決，百川騰溢。永思厥咎，深切在予。變不虛生，緣政而起」。此豈非陛下厭聞諸儒牽合之論，而欲聞其自然之說乎？臣不敢復取洪範傳、五行志以為對，直以意推之。

夫日食者，是陽氣不能履險也。何謂陽氣不能履險？臣聞五月二十三分月之二十，是為一交，交當朔則食。交者，是行道之險者也。然而或食或不食，則陽氣之有強弱也。今有二人並行而犯霧露，其疾者，必其弱者也。其不疾者，必其強者也。道之險一也，而陽氣之強弱異。故夫日之食，非食之日而後為食，其虧也久矣，特遇險而見焉。陛下勿以其未食也為無災，而其既食而復也為免咎。臣以為未也，特出於險耳。夫淫雨大水者，是陽氣融液汗漫而不能收也。諸儒或以為陰盛。臣請得以理折之。夫陽動而外，其於人也為噓，噓之氣溫然而為濕；陰動而內，其於人也為噏，噏之氣冷然而為燥。以一人推天地，天地可見也。故春夏者，其一噓也。秋冬者，其一噏也。夏則川澤洋溢，冬則水泉收縮，此燥濕之效也。是故陽氣汗漫融液而不能收，則常為淫雨大水，猶人之噓而不能噏也。今陛下以至仁柔天下，兵驕而益厚其賜，戎狄桀傲而益加其禮，蕩然與天下為咻呴溫暖之政，萬事惰壞而終無威刑以堅凝之，亦如人之噓而不能噏，此淫雨大水之所由作也。天地告戒之意，陰陽消復之理，殆無以易此矣！

而制策又有「五事之失，六沴之作，劉向所傳，呂氏所紀，五行何修而得其性？四時何行而順其令？非正陽之月，伐鼓救變，其合於經乎？方盛夏之時，論囚報重，其考於古乎？」此陛下畏天恐懼，求端之過，而流入於迂儒之說，此皆愚臣之所學於師而不取者也。

夫五行之相沴，本不至於六。六沴者，起於諸儒欲以六極分配五行，於是始以皇極附益而為六。夫皇極者，五事皆得。不極者，五事皆失。非所以與五事並列，而別為一者也。是故有眊而又有蒙，有極而無福，曰五福皆應，此亦自知其疏也。呂氏之時令，則柳宗元之論備矣，以為有可行者，有不可行者。其可行者，皆天事也。其不可行者，皆人事也。若夫縈社伐鼓，本非有益於救災，特致其尊陽之意而已。書曰：「乃季秋月朔，辰弗集于房，瞽奏鼓，嗇夫馳，庶人走。」由此言之，則亦何必正陽之月而後伐鼓救變如左氏之說乎？盛夏報囚，先儒固已論之，以為仲尼誅齊優之月，固君子之所無疑也。

伏惟制策，有「京師諸夏之表則，王教之淵源，百工淫巧無禁，豪右僭差不度」，比在陛下身率之耳。後宮有大練之飾，則天下以羅紈為羞。大臣有脫粟之節，則四方以膏梁為汙。雖無禁令，又何憂乎。

伏惟制策，有「治當先內，或曰何以為京師？政在擿姦，或曰不可撓獄市」。此皆一偏之說，不可以不察也。夫見其一偏而輒舉以為說，則天下之說不可以勝舉矣。自通人而言之，則曰「治內所以為京師也，不撓獄市所以為擿姦也」。如使不撓獄市而害其為擿姦，則夫曹參者，是為逋逃主也。

伏惟制策，有「推尋前世，探觀治跡，孝文尚老子而天下富殖，孝武用儒術而海內虛耗。道非有弊，治奚不同」。臣竊以為不然。孝文之所以為得者，是儒術略用也。其所以得而未盡者，是用儒之未純也。而其所以為失者，是用老也。何以言之？孝文得賈誼之說，然後待大臣有禮，御諸侯有術，而至於興禮樂，係單于，則曰未暇。故曰儒術略用而未純也。若夫用老之失，則有之矣。始以區區之仁，壞三代之肉刑，而易之以髡笞，髡笞不足以懲其罪，則又從而殺之。用老之失，豈不過甚矣哉！且夫孝武亦不可謂用儒之主也。博延方士，而多興妖祠，大興宮室，而甘心遠略。此豈儒者教之？今夫有國者徒知徇其名而不考其實，見孝文之富殖，而以為老子之功；見孝武之虛耗，而以為儒者之罪，則過矣。此唐明皇之所以溺於宴安，徹去禁防，而為天寶之亂也。

伏惟制策，有「王政所由，形于詩道，周公豳詩，王業也，而係之國風，宣王北伐，大事也，而載之小雅」。臣竊聞豳詩言后稷、公劉，所以致王業之艱難者也。其後累世而至文王。文王之時，則王業既已大成矣，而其詩為二南。二南之詩猶列於國風，而至於豳，獨何怪乎！昔季札觀周樂，以為大雅曲而有直體，小雅思而不貳，怨而不言。夫曲而有直體者，寬而不流也。思而不貳，怨而不言者，狹而不迫也。由此觀之，則大雅、小雅之所以異者，取其辭之廣狹，非取其事之大小也。

伏惟制策，有「周以冢宰制國用，唐以宰相兼度支。錢穀，大計也。兵師，大衆也。何陳平之對，謂當責之內史，韋賢之言，不宜兼於宰相」。臣以為宰相雖不親細務，至於錢穀兵師，固當制其贏虛利害。陳平所謂責之內史者，特以宰相不當治其簿書多少之數耳。昔唐之初，以郎官領度支而職事以治。及兵興之後，始立使額，參佐既衆，簿書益繁，百弊之源，自此而始。其後裴延齡、皇甫鎛，皆以剝下媚上，至於希世用事。以宰相兼之，誠得防姦之要。而韋賢之議，特以其權過重歟？故李德裕以為賤臣不當議令，臣常以為有宰相之風矣。

伏惟制策，有「錢貨之制，輕重之相權；命秩之差，虛實之相養；水旱蓄積之備；邊陲守禦之方；圜法有九府之名；樂語有五均之義」。此六者，亦方今之所當論也。昔召穆公曰：「民患輕，則多作重以行之。若不堪重，則多作輕以行之。亦不廢重。」輕可改而重不可廢。不幸而過，寧失於重。此制錢之本意。命者，人君之所擅，出於口而無窮。秩者，民力之所供，取於府而有限。以無窮養有限，此虛實之相養也。水旱蓄積之備，則莫若復隋、唐之義倉。邊陲守禦之方，則莫若依秦、漢之更卒。周官有太府、天府、泉府、玉府、內府、外府、職內、職金、職幣，是謂九府，太公之所行以致富。古者天子取諸侯之士，以為國均，則市不二價，四民常均，是謂五均，獻王之所致以為法，皆所以均民而富國也。凡陛下之所以策臣者，大略如此。

而於其末復策之曰「富人強國，尊君重朝。弭災致祥，改薄從厚。此皆前世之急政，而當今之要務」。此臣有以知陛下之聖意，以為向之所以策臣者，各指其事，恐臣不得盡其辭，是以復舉其大體而概問焉。又恐其不能切至也，故又詔之曰「悉意以陳而無悼後害」。臣是以敢復進其猖狂之說。夫天下者，非君有也，天下使君主之耳。陛下念祖宗之重，思百姓之可畏，欲進一人，當同天下之所欲進；欲退一人，當同天下之所欲退。今者每進一人，則人相與誹曰：是進於某也，是某之所欲也。每退一人，則又相與誹曰：是出於某也，是某之所惡也。臣非敢以此為舉信也。然而致此言者，則必有由矣。今無知之人，相與謗於道曰：聖人在上，而天下之所以不盡被其澤者，便嬖小人附於左右，而女謁盛於內也。為此言者固妄矣。然而天下或以為信者，何也？徒見諫官御史之言，矻矻乎難以入，以為必有間之者也。徒見蜀之美錦，越之奇器，不由方貢而入於官也。如此而向之所謂急政要務者，陛下何暇行之？臣不勝憤懣，謹復列之於末。惟陛下寬其萬死，幸甚幸甚！謹對。

`擬進士對御試策一道``并引狀`

右臣准宣命差赴集英殿編排舉人試卷。竊見陛下始革舊制，以策試多士，厭聞詩賦無益之語，將求山林朴直之論，聖聽廣大，中外歡悅。而所試舉人不能推原上意，皆以得失為慮，不敢指陳闕政，而阿諛順旨者，又率據上第。陛下之所以求於人至深切矣，而下之報上者如此，臣竊悲之。夫科場之文，風俗所繫，所收者天下莫不以為法，所棄者天下莫不以為戒。昔祖宗之朝，崇尚辭律，則詩賦之工，曲盡其巧。自嘉祐以來，以古文為貴，則策論盛行於世，而詩賦幾至於熄。何者？利之所在，人無不化。今始以策取士，而士之在甲科者，多以諂諛得之。天下觀望，誰敢不然？臣恐自今以往，相師成風，雖直言之科，亦無敢以直言進者。風俗一變，不可復返，正人衰微，則國隨之，非復詩賦策論迭興迭廢之比也。是以不勝憤懣，退而擬進士對御試策一道。學術淺陋，不能盡知當世之切務，直載所聞，上將以推廣聖言，庶有補於萬一，下將以開示四方，使知陛下本不諱惡切直之言，風俗雖壞，猶可以少救。其所撰策，謹繕寫投進，干冒天威，臣無任戰恐待罪之至。

問。朕德不類，託於士民之上，所與待天下之治者，惟萬方黎獻之求，詳延于廷，諏以世務，豈特考子大夫之所學，且以博朕之所聞。蓋聖王之御天下也，百官得其職，萬事得其序。有所不為，為之而無不成。有所不革，革之而無不服。田疇闢，溝洫治，草木暢茂，鳥獸魚鱉無不得其性。其富足以備禮，其和足以廣樂，其治足以致刑。子大夫以謂何施而可以臻此？方今之弊，可謂衆矣。捄之之道，必有本末，所施之宜，必有先後。子大夫之所宜知也。生民以來，所謂至治，必曰唐虞成周之時，詩書所稱，其跡可見。以至後世賢明之君，忠智之臣，相與憂勤，以營一代之業，雖未盡善，要其所以成就，亦必有可言者。其詳著之，朕將親覽焉。

對。臣伏見陛下發德音，下明詔，以天下安危之至計，謀及於布衣之士，其求之不可謂不切，其好之不可謂不篤矣。然臣私有所憂者，不知陛下有以受之歟？禮曰：「甘受和，白受采。」故臣願陛下先治其心，使虛一而靜，然後忠言至計可得而入也。今臣竊恐陛下先入之言已實其中，邪正之黨已貳其聽，功利之說已動其欲，則雖有皋陶、益稷為之謀，亦無自入矣，而況於疏遠愚陋者乎！此臣之所以大懼也。若乃盡言以招禍，觸諱以亡軀，則非臣之所恤也。

聖策曰「聖王之御天下也，百官得其職，萬事得其序」。臣以為陛下未知此也，是以所為顛倒失序如此。苟誠知之，曷不尊其所聞，而行其所知歟？百官之所以得其職者，豈聖王人人而督責之歟？萬事之所以得其序者，豈聖王事事而整齊之歟？亦因能以任職，因職以任事而已。官有常守謂之職，施有先後謂之序。今陛下使兩府大臣侵三司財利之權，常平使者亂職司守令之治。刑獄舊法，不以付有司，而取決於執政之意；邊鄙大慮，不以責帥臣，而聽計於小吏之口。百官可謂失其職矣。王者之所宜先者德也，所宜後者刑也，所宜先者義也，所宜後者利也。而陛下易之，萬事可謂失其序矣。然此猶其小者。其大者，則中書失其政也。宰相之職，古者所以論道經邦，今陛下但使奉行條例司文書而已。昔邴吉為丞相，蕭望之為御史大夫，望之言陰陽不和，咎在臣等，而宣帝以為意輕丞相，終身薄之。今政事堂忿爭相詬，流傳都邑，以為口實，使天下何觀焉。故臣願陛下首還中書之政，則百官之職，萬事之序，以次得矣。

聖策曰「有所不為，為之而無不成。有所不革，革之而無不服」。陛下之及此言，是天下之福也。今日之患，正在於未成而為之，夫服而革之耳。未成事在理不在勢，服人以誠不以言。理之所在，以為則成，以禁則止，以賞則勸，以言則信。古之人所以鼓舞天下，綏之斯來，動之斯和者，蓋循理而已。今為政不務循理，而欲以人主之勢，賞罰之威，脅而成之！夫以斧析薪，可謂必克矣，然不循其理，則斧可缺，薪不可破。是以不論尊卑，不計強弱，理之所在則成，理所不在則不成可必也。今陛下使農民舉息，與商賈爭利，豈理也哉，而怪其不成乎？禮曰：「微之顯，誠之不可掩也如此夫。」陛下苟誠心乎為民，則雖或謗之而人不信。苟誠心乎為利，則雖自解釋而人不服。且事有決不可欺者，吏受賄枉法，人必謂之贓，非其有而取之，人必謂之盜。苟有其實，不敢辭其名。今青苗有二分之息，而不謂之放債取利，可乎？凡人為善，不自譽而人譽之；為惡，不自毀而人毀之。如使為善者，必須自言而後信，則堯、舜、周、孔亦勞矣。今天下以為利，陛下以為義；天下以為害，陛下以為仁；天下以為貪，陛下以為廉。不勝其紛紜也，則使二三臣者極其巧辯，以解荅千萬人之口。附會經典，造為文書，以曉告四方。四方之人，豈如嬰兒鳥獸，而可以美言小數眩惑之哉。且夫未成而為之，則其弊必至於不敢為。未服而革之，則其弊必至於不敢革。蓋世有好走馬者，一為墜傷，則終身徒行。何者？慎重則必成，輕發則多敗，此理之必然也。陛下若出於慎重，則屢作屢成，不惟人信之，陛下亦自信而日以勇矣。若出於輕發，則每舉每敗，不惟人不信，陛下亦自不信而日以怯矣。文宗始用訓、注，其志豈淺也哉，而一經大變，則憂沮喪氣，不能復振。文宗亦非有失德，徒以好作而寡謀也。慎重者始若怯，終必勇。輕發者始若勇，終必怯。迺者橫山之人，未嘗一日而忘漢，雖五尺之童子知其可取，然自慶曆以來，莫之敢發者，誠未有以善其後也。近者邊臣不計其後，而遽發之，一發不中，則內帑之費以數百萬計，而關輔之民困於飛輓者，二年而未已。雖天下之勇者，敢復為之歟？為之固不可，敢復言之歟？由此觀之，則橫山之功，是邊臣欲速而壞之也。近者青苗之政，助役之法，均輸之策，併軍蒐卒之令，卒然輕發，又甚於前日矣。雖陛下不卹人言，持之益堅，而勢窮事礙，終亦必變。他日雖有良法美政，陛下能復自信乎？人君之患，在於樂因循而憚改作，今陛下春秋鼎盛，天錫勇智，此萬世一時也。而羣臣不能濟之以慎重，養之以敦朴，譬如乘輕車，馭駿馬，冒險夜行，而僕夫又從後鞭之，豈不殆哉！臣願陛下解轡秣馬，以須東方之明，而徐行於九軌之道，甚未晚也。

聖策曰「田疇闢，溝洫治，草木暢茂，鳥獸魚鱉莫不各得其性」者，此百工有司之事也，曾何足以累陛下。陛下操其要，治其本，恭己無為，而物莫不盡其理，以生以死。若夫百工有司之事，自宰相不肯為之，而況於陛下乎！

聖策曰「其富足以備禮，其和足以廣樂，其治足以致刑，何施而可以臻此」。孔子曰：「百姓足，君孰與不足。」兔首瓠葉，可以行禮。掃地而祭，可以事天。禮之不備，非貧之罪也。管子曰：「倉廩實而知禮節。」臣不知陛下所謂富者，富民歟，抑富國歟？陸賈曰：「將相和則士豫附。」劉向曰：「衆賢和於朝，則萬物和於野。」今朝廷可謂不和矣。其咎安在？陛下不返求其本，而欲以力勝之。力之不能勝衆也久矣。古者刀鋸在前，鼎鑊在後，而士猶犯之，今陛下躬蹈堯舜，未嘗誅一無罪。欲弭衆言，不過斥逐異議之臣，而更用人耳。必不忍行亡秦偶語之禁，起東漢黨錮之獄，多士何畏而不言哉？臣恐逐者不已，而爭者益多，煩言交攻，愈甚於今日矣。欲望致和而廣樂，豈不疏哉？古之求治者，將以措刑也。今陛下求治則欲致刑，此又羣臣誤陛下也。臣知其說矣，是出於荀卿。荀卿者喜為異論，至以人性為惡，則其言治世刑重亦宜矣。說者又以為書稱唐虞之隆，刑故無小，而周之盛時，羣飲者殺。臣請有以詰之。夏禹之時，大辟二百，周公之時，大辟五百，豈可謂周治而禹亂耶？秦為法及三族，漢除肉刑，豈可謂秦治而漢亂耶？致之言極也。天下幸而未治，使一日治安，陛下將變今之刑而用其極歟？天下幾何其不叛也，徒聞其語而懼者已衆矣。臣不意異端邪說惑誤陛下，至於如此。且夫宥過無大，刑故無小，此用刑之常理也。至于今守之。豈獨唐虞之隆而周之盛時哉！所以誅羣飲者，意其非獨羣飲而已。如今之法，所謂夜聚曉散者，使後世不知其詳，而徒聞其語，則凡夜相過者，皆執而殺之，可乎？夫人相與飲酒而輒殺之，雖桀紂之暴，不至於此。而謂周公行之歟？

聖策曰「方今之弊，可謂衆矣，捄之之道，必有本末，所施之宜，必有先後」。臣請論其本與其所宜先者，而陛下擇焉。方今捄弊之道，必先立事。立事之本，在於知人。則所施之宜，當先觀大臣之知人與否耳。古之欲立非常之功者，必有知人之明。苟無知人之明，則循規矩，蹈繩墨，以求寡過。二者皆審於自知，而安於才分者也。道可以講習而知，德可以勉強而能，惟知人之明不可學，必出於天資。如蕭何之識韓信，此豈有法而可傳者哉！以諸葛孔明之賢，而知人之明，則其所短，是以失之於馬謖。而孔明亦審於自知，是以終身不敢用魏延。我仁祖之在位也，事無大小，一付之於法，人無賢不肖，一付之於公議。事已效而後行，人已試而後用，終不求非常之功者，誠以當時大臣不足以與於知人之明也。古之為醫者，聆音察色，洞視五臟，則其治疾也，有剖胸決脾，洗濯胃腎之變。苟無其術，不敢行其事。今無知人之明，而欲立非常之功，解縱繩墨以慕古人，則是未能察脈而欲試華佗之方，其異於操刀而殺人者幾希矣。房琯之稱劉秩，關播之用李元平是也。至今以為笑矣。陛下觀今之大臣，為知人歟？為不知人歟？乃者擢用衆才，皆其造室握手之人，要結審固而後敢用，蓋以為其人可與勠力同心，共致大平。曾未安席，而交口攻之者，如蝟毛而起。陛下以此驗之，其不知人也亦審矣。幸今天下無事，異同之論，不過瀆亂聖聽而已。若邊隅有警，盜賊竊發，俯仰成敗，呼吸變故，而所用之人，皆如今日乍合乍散，臨事解體，不可復知，則無乃誤社稷歟？華佗不世出，天下未嘗廢醫。蕭何不世出，天下未嘗廢治。陛下必欲立非常之功，請待知人之佐。若猶未也，則亦詔左右之臣安分守法而已。

聖策曰「生民以來，稱至治者必曰唐虞成周之世，詩書所稱，其跡可見。以至後世賢明之君，忠智之臣，相與憂勤，以營一代之業，雖未盡善，然要其所成就，亦必有可言者。其詳著之」。臣以為此不可勝言也。其施設之方，各隨其時而不可知。其所可知者，必畏天，必從衆，必法祖宗。故其言曰：「戒之戒之。天惟顯思。命不易哉。」又曰：「稽于衆，舍己從人。」又曰：「丕顯哉，文王謨，丕承哉，武王烈。」詩書所稱，大略如此。未嘗言天命不足畏，衆言不足從，祖宗之法不足用也。苻堅用王猛，而樊世、仇滕、席寶不悅。魏鄭公勸太宗以仁義，而封倫不信。凡今之人，欲陛下違衆而自用者，必以此藉口。而陛下所謂賢明忠智者，豈非意在於此等歟？臣願考二人之所行，而求之於今，王猛豈嘗設官而牟利，魏鄭公豈嘗貸錢而取息歟？且其不悅者，不過數人，固不害天下之信且服也。今天下有心者怨，有口者謗，古之君臣相與憂勤，以營一代之業者，似不如此。古語曰：「百人之衆，未有不公。」而況天下乎！今天下非之，而陛下不回，臣不知所稅駕矣。詩曰：「譬彼舟流，不知所屆。心之憂矣，不遑假寐。」區區之忠，惟陛下察之。臣謹昧死上對。

* * *

