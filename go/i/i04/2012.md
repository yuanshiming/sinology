

## 蘇東坡全集

##### 東坡後集
　　　`卷十二`

* * *

表狀劄子三十五首

辭免翰林學士承旨第一狀

右臣今月二十八日奉敕，已除臣翰林學士承旨左朝奉郎知制誥，詔書到日，可依條交割公事訖，乘遞馬疾速發來赴闕。臣已於當日依條交割公事訖。伏念臣頃以兩目昏暗，左臂不仁。堅辭禁林，得請便郡；庶緣靜退，少養衰殘。二年於茲，一事無補。才有限而難強，病不減而益增。但以東南連被災傷，不敢陳乞，別求安便；敢謂仁聖尚賜恩憐，召還故官，復加新寵。不惟朝廷公議未允，實亦衰病勉強不前。兼竊睹邸報，臣弟轍已除尚書右丞。兄居禁林，弟為執政。在公朝既合迴避，於私門實懼滿盈。計此誤恩，必難安處。伏望聖慈除臣一郡，以息多言。臣見起發前去，至宿、泗間聽候指揮。謹錄奏聞，伏候敕旨。

辭免翰林學士承旨第二狀

右臣近蒙恩除翰林學士承旨。臣以衰病不才，難居禁近，兼以弟轍忝與執政，理合回避，奏乞除臣一郡。今奉詔書，未賜開允。恩威之重，霈若雷雨，豈臣孱陋所敢固違。伏念臣自去闕庭，日加衰白。故疾不愈，舊學已荒。更冒寵榮，必速顛躓。而況清要之地，衆所奔趨；兄弟迭居，勢難安處。正使緣力辭而獲譴，猶賢於忝冒而致災。伏望聖慈察臣誠懇，特賜除臣知揚、越、陳、蔡一郡。臣今已到揚州，迄邐前去南京以來，聽候指揮。干冒天威，臣無任戰恐待罪之至。謹錄奏聞，伏候敕旨。

辭免翰林學士承旨第三狀

右臣近蒙恩除翰林學士承旨。臣以衰病不才，難居禁近。兼以弟轍備位執政，理合回避。尋兩次奏乞除臣一郡，準尚書省劄子，三省同奉聖旨，依前降詔書不允者。臣之愚慮，終以弟轍親嫌，於義未安。竊見仁宗朝王洙為學士，以其從子堯臣參知政事，故罷。臣今來欲乞依王洙故事回避，仍乞檢會前奏，除臣揚、越、陳、蔡一郡。屢犯天威，臣無任戰恐待罪之至。謹錄奏聞，伏候敕旨。

乞候坤成節上壽訖復遂前請狀

右臣近奏，乞依王洙故事罷翰林學士承旨，仍乞一郡。奉聖旨依累降指揮不允者。銜戴恩慈，怵迫威命，已經三却，其敢固違！已於今月二十九日赴閣門祗受告命訖。然臣衰病日加，心力難強，親嫌之避，愚守不移。伏見坤成節在近，欲候上壽訖，復遂前請。勉強供職，庶表見臣子恭順之心，逡巡力辭，蓋終存典刑分義之守。謹錄奏聞。謹奏。

謝宣召入學士院狀二首

右臣今月十一日翰林待詔梁迪至臣所居，奉宣聖旨，召臣入院充學士承旨。使星下燭，生蓬蓽之光華；天澤旁流，失桑榆之枯槁。國有用儒之盛，士知稽古之榮。伏以翰墨之林，號稱內相；文章之外，不取他才。至於用人，可以觀政。文武並用，或成頗牧之功；邪正雜居，至有伾文之患。惟貴且近，故難其人。而況金鑾玉堂，親被絲綸之密；北廳東閣，獨稱年德之高。必有異人，以齊衆口。而臣本緣衰病，出守江湖。以一方凋弊之餘，當二年水潦之厄。戴星而治，僅免流離；及瓜而還，怳如夢寐。交親迎勞，都邑聚觀。驚華髮之半空，笑丹心之未折。宜投閑散，以養衰殘。豈期過采於虛名，復使榮加於舊物。此蓋伏遇皇帝陛下，德如乾健，明配日中。既祖述於堯仁，復躬行於舜孝。才難之歎，人誦斯言。緣先帝之德音，收孤臣於散地。言雖直而無罪，身愈遠而益親。委曲保全，始終錄用。臣敢不更磨朽鈍，少補涓埃。難得者時，未有捐軀之會；勿欺而犯，誓無患失之心。臣無任感天荷聖激切屏營之至，謹錄奏謝以聞。謹奏。

又

右臣今月十一日翰林待詔梁迪至臣所居，奉宣聖旨，召臣入院充學士承旨者。衰遲無用，寵既溢於當年；眷待有加，恩復隆於晚節。使華臨賁，天語丁寧。聳里巷之驚觀，歎朝廷之用舊。伏以禁林分直，法本六人。帝語親承，舊惟一老。不緣名次之先後，斷自上心之簡求。冠內朝供奉之班，極儒者遭逢之盛。凡膺此選，宜得異材。而臣本以愚忠，累塵器使。初無已試之效，但有過實之名。千里闕庭，二年江海。憂深投杼，豈無三至之言；詔復賜環，不待一人之譽。此蓋伏遇太皇太后陛下，道無私載，公生至明。以七年之照臨，觀羣臣之邪正。知臣剛褊自用，雖有寬饒之狂。察臣招麾不移，庶幾長孺之守。故還舊物，益茂新恩。臣敢不早夜以思，死生不易。雖桑榆之景，已迫殘年；而犬馬之心，猶思後效。

謝賜對衣金帶馬狀二首

右臣伏蒙聖慈，以臣入院，特賜衣一對，金腰帶一條，并魚袋鍍金銀鞍轡馬一匹者。漢官三服，已分密麗之珍；唐監八坊，復下權奇之駿。拜嘉甚寵，省己何功。伏念臣受材迂疏，賦命寒蹇。幼師季路，止服縕袍；長慕少游，欲乘下澤。目眩重金之耀，神驚四牡之良。俛仰自惟，周章失次。此蓋伏遇皇帝陛下，憂勤黎庶，寤寐儁賢。故損廄庫之儲，以廣英雄之彀。致茲孱陋，亦被寵光。臣敢不求稱于衷，益鞭其後。薄德盛服，當戒維鵜之篇；強力安邦，庶幾有駜之頌。臣無任感天荷聖激切屏營之至，謹錄奏謝以聞。謹奏。

又

右臣伏蒙聖慈，以臣入院，特賜衣一對，金腰帶一條，并魚袋金鍍銀鞍轡馬一匹者。鏤錫金軛，示有馳驅之勞；寶帶襲衣，豈無約束之義。上既循名而責實，下當因物以貢誠。伏念臣少則賤貧，長而困阨。仲卿龍具，追晏子之一裘；伯厚雞栖，陋景公之千駟。無功拜賜，服寵汗顏。顧惟何人，膺此異數。此蓋伏遇太皇太后陛下，躬行慈儉，德貫天人。約於奉己，而侈於養賢；嚴於私親，而寬於馭衆。憐其朽鈍，借以光華。臣敢不衣被訓詞，服勤鞭箠。惟德其物，永觀不易之言；思馬斯徂，更厲無邪之志。

笏記二首

臣蒙恩授翰林學士承旨知制誥兼侍讀者。出膺閫寄，入長禁林。皆儒者之極榮，豈駑材之所稱。此蓋伏遇皇帝陛下法天凝命，稽古象賢。總攬羣英，兼收小器。欲效涓塵之報，未知糜隕之期。臣無任感天荷聖激切屏營之至。

又

臣蒙恩授翰林學士承旨知制誥兼侍讀者。出守無功，方期竄逐；召還何幸，復玷清華。此蓋伏遇太皇太后坤載沈潛，母慈均一。既陶甄於頑鑛，復封植於散材。誓卒餘生，少圖來效。臣無任感天荷聖激切屏營之至。

辭免兼侍讀劄子

臣近准閣門告報，已降告命，除臣兼侍讀者。臣以迂愚，本無學術，出從吏役，益復空疏。竊位禁林，已難久處，而況天縱之學，已集大成，非臣孱微所可仰望。伏望聖慈追寢成命以授能者。所有告命，未敢祗受。取進止。

謝兼侍讀表二首

臣軾言。今月四日，伏奉告命，除臣兼侍讀者。用非其分，寵至若驚。滿溢之憂，逡巡莫避。臣某誠惶誠恐，頓首頓首。伏念臣與弟轍同登進士，並擢賢科。內外分掌於制書，先後迭居於翰苑。今臣以經史入侍，司言行於中。轍以丞轄立朝，督綱條於外。恭承明詔，不許固辭。以為兄弟之同升，自是朝廷之盛事。承明三入，僅此古人；大雅一門，無慚舊史。人非木石，恩重丘山。恭惟太皇太后陛下明極照臨，憂深付託。欲為社稷之衛，莫如臣僕之賢。以帝堯之哲，而甚畏於壬人；以孔子之聖，而思見於狷者。致茲選擢，驟及迂愚。臣敢不淬勵初心，激昂晚歲。誓堅必死之節，少報不貲之恩。臣無任感天荷聖激切屏營之至。謹奉表稱謝以聞。臣某誠惶誠恐，頓首謹言。

又

臣軾言。今月四日伏奉告命，除臣兼侍讀者。叨承新命，祗服訓詞。薄技已窮，舊恩未替。臣某誠惶誠恐，頓首頓首。伏念臣志大而才短，論迂而性剛。以自用不回之心，處衆人必爭之地。不早退縮，安能保全。是以三年翰墨之林，屢遭飛語；再歲江湖之上，粗免煩言。豈此身愚智之殊，蓋所居閑劇之致。臣之自處，何者為宜。而況講讀之司，帷幄最近。分章摘句，則何以報非常之知；因事獻言，又必貽前日之患。雖仰恃天日之照，實常負冰淵之虞。恭惟皇帝陛下，大德庇民，小心順帝。雖天覆地載，以聖不可知為神；而日就月將，以學而不厭為智。曲收舊物，以廣多聞。臣敢不職思其憂，本無分於中外；欲報之德，誓不易於死生。臣無任感天荷聖激切屏營之至。謹奉表稱謝以聞。臣某誠惶誠恐，頓首頓首謹言。

謝三伏早休表二首

大火既中，三庚云伏。炎熹之病，貴賤所同。忽蒙退食之恩，遂失流金之酷。恭惟皇帝陛下，仁均動植，明燭幽微。上有無逸之勤，下無獨賢之歎。臣等逢時多暇，竊祿安居。共揚扇暍之風，以安黎庶；更勵飲冰之節，少荅生成。臣等無任仰天荷聖激切屏營之至。

又

星火見而金微，日方可畏；朝氣銳而晝惰，恩獲少休。上既知勞，下皆忘暑。恭惟太皇太后陛下，勞謙恭己，內恕及人。雖天地無一物之私，而父母有至誠之愛。臣等仰蒙寬假，動獲便安。未明無顛倒之衣，省循何幸；夙退有委蛇之食，歌詠而歸。臣等無任仰天荷聖激切屏營之至。

謝除龍圖閣學士知潁州表二首

臣軾言。伏蒙聖恩，以臣累章乞郡，除臣龍圖閣學士知潁州者。引嫌求避，顧舊典之甚明；易職寵行，荷新恩之至厚。疏愚自省，漸悚交并。`中謝。`伏念臣學陋無聞，性迂難合。受四朝之知遇，竊五郡之蕃宣。吳會二年，但坐糜於廩祿；禁林數月，曾未補於絲毫。敢冀殊私，復還舊物。恭惟太皇太后陛下，仁涵動植，明燭幽微。知臣獨受於聖知，欲使曲全於晚節。憐其無用，許以少安。凡力請八章而後從，使不為一乞而遽去。在臣進退，可謂光榮。雖老病懷歸，已功名之無望；而衷誠思報，尚生死之不移。臣無任感天荷聖激切屏營之至。謹奉表稱謝以聞。

又

臣軾言。伏蒙聖恩，以臣累章乞郡，除臣龍圖閣學士知潁州者。備員經席，幸依日月之光；引避親嫌，實有簡書之畏。恩還舊職，寵寄近藩。衰朽增華，省循知愧。`中謝。`伏念臣生無他技，天與愚忠。雖所向之奇窮，獨受知於仁聖。力求便郡，蓋常懷老退之心；伏讀訓詞，有不為朕留之語。殊私難報，危涕自零。恭惟皇帝陛下，緝熙光明，剛健篤實。方收文王之四友，以集孔子之大成。而臣茍念餘生之安，莫伸一割之用。桑榆暮齒，恐遂齎志而莫償；犬馬微心，猶恐蓋棺而後定。臣無任。

謝賜對衣金帶馬狀二首

右臣伏蒙聖慈，特賜臣對衣一襲，金腰帶一條，銀鞍轡馬一匹者。錫之上駟，敢忘致遠之勞；佩以良金，無復忘腰之適。執鞭請事，顧影知慚。恭惟皇帝陛下，禹儉中修，堯文外煥。長轡以御，率皆四牡之良；所寶惟賢，豈徒三品之貴。出捐車服，收輯事功。而臣衰不待年，寵常過分。枯羸之質，匪伊垂之而帶有餘；斂退之心，非敢後也，而馬不進。徒堅晚節，難報深恩。臣無任。

又

右臣伏蒙聖慈，特賜臣對衣一襲，金腰帶一條，銀鞍轡馬一匹者。出笥之珍，以旌有德；在坰之駟，豈及無功。而臣首尾四年，叨塵三錫。省躬內灼，服寵汗流。恭惟太皇太后陛下，慈儉自居，龍光四達。德被海宇，豈惟一襲之衣；恩結華夷，何止十圍之帶。羣賢在馭，六轡自調。而臣頃以衰羸，止求安便。奉宣德意，庶幾五袴之謠；收斂壯心，無復千里之志。更期力報，有愧空言。臣無任。

潁州謝到任表二首

臣軾言。伏蒙聖恩，除臣龍圖閣學士知潁州，臣已於今月二十二日到任訖者。避嫌引疾，慚無國士之風；識分知難，粗守人臣之節。曲蒙溫詔，遂假名邦；已見吏民，惟知感怍。臣某`中謝。`伏念臣早緣多難，無意軒裳；晚以虛名，偶塵侍從。雖云時可，每與願違。既未決於歸田，故力求於治郡。慈母愛子，但憐其無能；明君知臣，終護其所短。自欣投老，漸獲安身。此蓋伏遇太皇太后陛下，慈儉臨民，剛柔布政。參天地而有信，喜怒不陳；體水鏡之無心，忠邪自辨。致茲愚直，亦克保全。雖任職居官，無過人者，而見危授命，蓋有志焉。臣無任。

又

臣軾言。伏蒙聖恩，除臣龍圖閣學士知潁州，臣已於今月二十二日到任訖者。支郡責輕，未即滿盈於小器；豐年事簡，非徒飽暖於一家。覽几席之溪湖，雜簿書於魚鳥。平生所樂，臨老獲從。臣某誠惶誠恐，頓首頓首。伏以汝潁為州，邦畿稱首。土風備於南北，人物推於古今。賓主俱賢，蓋宗資、范孟博之舊治；文獻相續，有晏殊、歐陽脩之遺風。顧臣何人，亦與茲選。此蓋伏遇皇帝陛下，丕承六聖，總攬羣英。生知仁孝之全，學識文武之大。謂臣簪履之舊物，嘗忝帷幄之近臣。奉事七年，崎嶇一節。意其忠義許國，故暫召還；察其老病畏人，復許補外。置之安地，養此散材。更少勉於桑榆，誓不忘於畎畝。臣無任。

上清儲祥宮成賀德音表二首

臣軾言。伏睹九月二十七日德音，以上清儲祥宮成，減決四京及諸道見禁罪人者。靈光下燭，慶新宮之落成；霈澤旁流，洗庶獄之多罪。散為和氣，坐致豐年。臣某誠歡誠忭，頓首頓首。臣聞舜禹之心，以奉先為孝本；釋老之道，以損己為福田。永惟坤作之成，每辭天下之養。卑宮何陋，大練為安。故能捐萬金之資，以成二聖之意。為國迎祥，而國無所費；與民祈福，而民不知勞。鑾輅親臨，神靈昭格。睹士女之和會，既同其休；念囹圄之幽囚，或非其罪。用孚大號，以達惠心。恭惟太皇太后陛下，恭儉以仁，明哲作則。愛惜帑廩，不供浮費之私；重慎典刑，每存數赦之戒。一寬湯網，衆識堯心。臣以從官，出臨近甸。率吏民而拜慶，助父老之歡謠。永望闕庭，實同咫尺。臣無任。

又

臣軾言。伏睹九月二十七日德音，以上清儲祥宮成，減決四京及諸道見禁罪人者。琳館告成，神人交慶；綸音下霈，過故盡除。臣某誠歡誠忭，頓首頓首。臣聞漢武築通天之臺，魏明作凌雲之觀。皆厲民而私己，或秘祝以蘄年。然猶形於詠歌，被之金石。而況文孫繼志，神母考祥。追六聖之心，本枝百世。均萬方之慶，囹圄一空。豈惟洗濯於丹書，固已光華於青史。恭惟皇帝陛下，知人堯哲，克己禹勤。積德之宮，以文章為藻飾；庇民之廈，以仁義為基扃。眷樸斲之成能，亦聖神之餘事。臣久參法從，夙侍經幃。樂石銘詩，雖幸執太史之筆；大圭薦祼，不獲踐屬車之塵。徒與吏民，共茲慶澤。臣無任。

賀興龍節表

臣軾言。天佑我邦，祥開是日。山川貢瑞，日月增華。臣某誠歡誠忭，頓首頓首。伏以上聖所儲，有慈儉不爭之寶；輿情共獻，蓋憂勤無逸之龜。不待禱祠而求，自然天人之應。恭惟皇帝陛下，堯仁舜孝，禹勤湯寬。德莫大於好生，故以不殺為神武；道莫尊於問學，故以所聞為高明。錫錫庶民，嚮用五福。臣備員內閣，出守近畿。雖違咫尺天威，乃身在外；而上千萬歲壽，此意則同。臣無任。

賀駕幸太學表二首

臣軾言。恭聞十月十五日駕幸太學者。輦回原廟，既崇廣孝之風；幄次儒宮，復示右文之化。禮行一日，風動四方。臣某誠歡誠忭，頓首頓首。臣聞五學之臨，三代所共。蓋天子不敢自聖，而盛德必有達尊。在漢永平，始舉是禮。雖臨雍拜老，有先王之規；而正坐自講，非人主之事。豈如允哲，退託不能。奠爵伏興，意默通於先聖；橫經問難，言各盡於諸儒。恭惟皇帝陛下，文武憲邦，聰明齊聖。大度同符於藝祖，至仁追配於昭陵。故舉舊章，以興盛節。臣早塵法從，久侍經幃。永矣馳誠，想聞合語於東序。斐然作頌，行觀獻馘於西戎。臣無任。

又

臣軾言。恭聞十月十五日皇帝駕幸太學者。濟濟多士，靈承上帝之休；雍雍在宮，服膺文母之教。風傳海宇，慶溢臣工。臣某誠歡誠忭，頓首頓首。臣聞學校太平之文，而以得士為實；經術致治之具，而以愛民為心。心既立而具乃行，實先充而文斯應。永惟坤載之厚，輔成天縱之能。惟使文子文孫莫不仁，故於先聖先師無所愧。恭惟太皇太后陛下，憂深祖構，德燕孫謀。黃裳之文，斧藻萬物；青衿之政，長育羣材。豈惟鼓舞於士夫，實亦光華於史冊。臣冒榮滋久，被遇最深。外告成功，行喜鴞音之革；中修潛德，孰知麟趾之風。臣無任。

謝賜曆日表二首

迎日推策，雖曰百王之常；後天奉時，惟我二后之德。伏讀詔旨，灼知聖心。`中謝。`伏以嗣歲將興，舊章畢舉。三朝受海內之圖籍，七月陳王業之艱難。冬有祁寒，知民言之可畏；陽居大夏，識天道之至仁。故於頒朔之初，更下布新之詔。恭惟太皇太后陛下，視民如子，以國為家。振廩勸分，人自忘於艱歲；消兵去殺，天必報之豐年。臣敢不省事清心，貴農時之不奪；思患預備，期歲計之有餘。庶竭微誠，少裨洪造。臣無任。

又

歲頒正朔，蓋春秋統始之經；郡賜璽書，亦漢家寬大之詔。實為令典，豈是空文。臣某誠惶誠恐，頓首頓首。伏以望歲者生民之至情，畏天者人君之大戒。所以常言報應而不言時數，每奏水旱而不奏嘉祥。上有消復之心，下有燮調之道。固資共理，同底純熙。恭惟皇帝陛下，祗敬三靈，憂勤萬宇。為仁一日，自然天下之歸；教民七年，豈無善人之效。臣敢不仰遵堯典，寅奉夏時。謹堤防溝洫之修，行勞來安定之政。庶殫綿力，少助至仁。臣無任。

揚州謝到任表二首

臣軾言。伏蒙聖恩，除臣知揚州，臣已於今月二十六日到任訖者。支郡養疴，裁能免咎；通都移牧，自愧何功。屢玷恩榮，實深慚汗。臣某`中謝。`伏念臣早緣竊祿，稍習治民。在先帝日，已歷三朝；近八年間，復忝四郡。平生所願，滿足無餘。志大才疏，信天命而自遂；人微地重，恃聖眷以少安。恭惟太皇太后陛下，子惠萬民，器使多士。以謂朝廷之德澤，付於郡縣與監司。乃眷江淮之間，久罹水旱之苦。鄰封二浙，飢疫相薰；積欠十年，豐凶皆病。臣敢不上推仁聖之意，下盡疲駑之心。庶復流亡，少寬憂軫。臣無任。

又

一麾出守，方愧偷安；十國為連，復膺寵寄。恩榮既溢，慚汗靡寧。臣某`中謝。`伏念臣本以鯫生，冒居禁從。頃緣多病，力求潁尾之行；曾未半年，復有廣陵之請。蓋以魚鳥之質，老於江湖之間。習與性成，樂居其舊。天從民欲，許擇所安。恭惟皇帝陛下，欽明文思，剛健純粹。天功默運，灼知萬化之情；人材並收，各取一長之用。如臣衰朽，尚未遐遺。命至蹇而祿已盈，每懷憂懼；志雖大而才不副，莫報恩私。臣無任。

謝賜卹刑詔書表二首

臣軾言。伏蒙聖恩，賜臣欽卹刑獄詔書一道者。時令舉行，雖云故事；天心惻怛，本出至誠。德既洽於好生，民雖死而無憾。臣某誠惶誠懼，頓首頓首。伏以刻木畫地，志士不居；鑠石流金，平人猶病。宜軫聖神之念，實為哀敬之先。訓誥丁寧，吏民感動。恭惟皇帝陛下，禹湯罪己，堯舜性仁。以不忍人之心，行若稽古之政。豈止緩獄，實期無刑。臣敢不推廣上恩，厚風俗於無犯；申嚴法意，消盜賊於未萌。少假歲時，庶空囹圄。臣無任。

又

暑雨其咨，既軫小民之病；麥秋已至，復虞輕繫之淹。祗服訓詞，灼知天意。臣某`中謝。`伏以仁聖之德，哀矜為先。常內恕以及人，故深居而念遠。齋戒處掩，則知暴露之勤；紾絺袢延，不忘纍紲之苦。吏既罔懈，民知無冤。恭惟太皇太后陛下，事法祖宗，德參天地。凱風養物，散為扇暍之涼；靈雨應時，同沾執熱之濯。臣敢不盡其哀敬，濟以寬明。奉漢律之嚴，毋令瘐死；推慈母之意，務在平反。庶竭愚忠，少行德意。臣無任。

賀立皇后表二首

臣軾言。伏睹制書，今月十六日皇后受冊禮成者。纘女維莘，俔天之妹。事關廟社，喜溢人神。`中賀。`臣聞三代之興，皆有內助。二南之化，實本人倫。維關雎正始之風，具既醉太平之福。民有所恃，邦其永昌。恭惟皇帝陛下自誠而明，惟睿作聖。輯寧夷夏，德既茂於治朝；輔順陰陽，政兼修於內職。既膺大慶，益廣至仁。下逮海隅，夫婦無有愁歎；上符天造，日月為之光明。受祿無疆，與民同樂。臣無任。

又

吉日既涓，柔儀允正；穀圭往聘，象服來朝。`中賀。`臣聞周姜、任、姒之賢，位非皆極；漢陰、馬、鄧之貴，德或有慚。盛哉六禮之陳，襲此三宮之慶。恭惟太皇太后陛下，任付託之重，躬保佑之勞。公天下不私其親，配宸極必先以德。徽音不墜，嗣成慈孝之風；仁壽無疆，坐享雲來之養。臣限以官守，不獲躬詣闕庭。臣無任。

賀坤成節表

臣軾言。歲復六壬，襲嘉祥於太史；火流七月，紀令節於詩人。盡海宇之含生，舉欣榮於茲日。臣某`中賀。`臣聞君以民為心體，天用民為聰明。未有心胖而體不紓，民悅而天不應。故好生惡殺，是為仁壽之基；捐利與民，斯獲豐年之慶。恭惟太皇太后陛下，恭儉一德，勤勞百為。推天覆地載之心，阜成民物；盡父教母憐之道，誨養臣鄰。共知難報之恩，必享無疆之福。臣以出守淮海，無由躬詣闕庭。無任贍天望聖，激切屏營之至，謹奉表稱賀以聞。

* * *

