

## 蘇東坡全集

##### 東坡後集
　　　`卷十三`

* * *

表狀劄子二十四首

謝除兵部尚書賜對衣金帶馬狀二首

蒙恩賜臣衣一對，金帶一條，并魚袋金鍍銀鞍轡馬一匹者。盛服在躬，無復曳婁之歎；名駒出廄，遂忘奔走之勞。施重丘山，身輕毫末。伏念臣少賤而鄙，性椎少文。衣敝縕袍，未嘗有恥；乘款段馬，自以為安。豈意晚年，屢膺此寵。此蓋伏遇皇帝陛下，紹隆景命，總攬羣英。無競維人，勢已加於九鼎；惟德其物，恩有重於千金。臣敢不上體眷懷，勉思報稱。贈繞朝之策，愧不能謀；振屈原之衣，期於自潔。臣無任。

又

伏以在笥之珍，本出於民力；脫驂之賜，以結於士心。顧臣何人，屢膺此寵。伏念臣學本為己，材不適時。乘伯厚之車，雖云疾惡；束公西之帶，愧不能言。而二年之間，三拜是賜。此蓋伏遇太皇太后陛下，心存社稷，德協天人。以長策駕馭四方，以盛德藩飾多士。故令衰朽，猶玷光華。豈曰無衣，蓋獨求於安吉；慨然攬轡，敢有志於澄清。臣無任。

謝兼侍讀表二首

伏奉制書，除臣守兵部尚書兼侍讀者。重地隆名，不擇所付；清資厚祿，以養不才。`中謝。`伏念臣以草木之微，當天地之澤。七典名郡，再入翰林；兩除尚書，三忝侍讀。雖當世之豪傑，猶未易居；矧如臣之孤危，其何能副。恭惟皇帝陛下，聖神格物，文武憲邦。重離繼明，何煩爝火之助；大廈既構，尚求一木之支。而臣白首復來，丹心已折。望西清之帷幄，久立彷徨；聞長樂之鼓鐘，怳如夢寐。莫報丘山之施，猶貪頃刻之榮。臣無任。

又

流汗恩榮，再辭莫獲；強顏衰朽，一節以趨。臣軾`中謝。`恭惟先帝復六卿之名，本欲後人識三代之舊。古今殊制，閑劇異宜。武選隸於天官，兵政總於樞輔。故司馬之職，獨省文書；而師氏之官，職在論說。命臣兼領，聖意可知。恭惟太皇太后陛下，約己裕民，忘家憂國。知先王之兵，必本於道德，故以儒臣為七兵；知人主之學，必通於民情，故自郡守為五學。而臣迂疏，不可強合。早緣衰病，難以久居。終當自效於所長之間，或可報恩於未死之日。臣無任。

進郊祀慶成詩表

伏睹今月十四日郊祀禮成者。親奠璧琮，始見天地。兼陳祖宗六廟之典，參用漢唐三代之文。夷夏來同，人神允荅。臣某`中賀。`恭惟皇帝陛下，聿追來孝，對越在天。外修神考之文章，內服文母之慈儉。四方觀禮，百辟宅心。雪止風恬，驗神祗之來饗；雲黃歲美，知豐凶之在天。臣以藝文，入侍帷幄。考事而知天意，陳詩以達民言。雖無足觀，亦各其志。臣無任瞻天望聖慚懼屏營之至。所撰郊祀慶成詩一首，謹繕寫陳表，上進以聞。

任兵部尚書乞外郡劄子

臣向在揚州，蒙恩除臣今任。臣於本州及緣路附遞入文字辭免，准聖旨劄子指揮，為已差充鹵簿使，大禮日迫，不許遷延。臣以此不敢堅辭，尋於南京附遞奏，乞候過南郊，依前除臣一郡。今來已過郊禮。伏乞檢會累次奏狀，除臣知越州一次。取進止。

辭兩職并乞郡劄子

臣近奏乞越州。伏蒙聖恩，降詔不允。續准閣門告報，已除臣端明殿學士兼翰林侍讀學士守禮部尚書。聞命悸恐，不知所措。臣本以寵祿過分，衰病有加，故求外補，實欲自便，而榮名驟進，兩職荐加，不獨於臣有非據之羞，亦恐朝廷無以待有勞之士，豈徒內愧，必致人言。伏望聖慈，特賜追寢，仍乞檢會前奏，除臣一郡。若越州無闕，乞自朝廷除授。取進止。

第二劄子

臣近奏乞辭免端明殿學士兼翰林侍讀學士守禮部尚書恩命，仍乞檢會前奏，除臣一郡。蒙降詔不允。聖恩隆厚，天旨丁寧，顧臣何人，敢守微意。但本緣請外，更蒙升擢，兼帶兩職，近歲所無，有何勞能，被此光寵。欲乞追寢新命，令臣且依舊供職，則臣更不敢請郡。若朝廷必欲臣受此職名，即乞除臣一重難邊郡，令臣盡力報稱，猶可少安。臣非敢自謂知兵，若朝廷有開邊伐國之謀，求深入敢戰之帥，則非臣所能辦。若欲保境安民，宣布威信，使吏士用命，無所失亡，則承乏之際，猶可備數。伏望朝廷於此二者，擇一以處臣。非獨在臣分義當然，亦朝廷名器不為虛授。取進止。

謝除兩職守禮部尚書表

伏蒙聖恩，除臣端明殿學士兼翰林侍讀學士守禮部尚書者。衰年自引，久抱此心。異數併加，實為非意。辭不獲命，愧何以堪。臣軾`中謝。`竊惟以殿命官，本緣麟趾之舊；因時修廢，近正金華之名。歷代所榮，於今為甚。自元豐之末，官制以來，若非身兼數器之人，未有名冠兩職之重。而況秩宗之任，邦禮是司。豈臣迂愚，所當兼領。此蓋伏遇太皇太后陛下，憂深社稷，慮極安危。求忠臣於愚直之中，論治道於文字之外。知臣難進而易退，或非患失之鄙夫。故授以禮樂清閑之司，使專於論說琢磨之事。此恩難報，願輸歲月之勤；度己所宜，終遂江湖之請。臣無任。

又

備員西學，已愧空疏；易職東班，尤驚忝冒。遂領宗卿之事，并為儒者之榮。臣軾`中謝。`始臣之學也，以適用為本，而恥空言；故其仕也，以及民為心，而慚尸祿。乃者屢請治郡，兼乞守邊。欲及殘年，少施實效。而有志莫遂，負愧何言。今乃以文字為官常，語言為職業。下無所見其能否，上無所考其幽明。循省初心，有靦面目。故於拜恩之日，少陳有益之言。孔子曰：「一言可以興邦。」而孟子亦曰：「一正君而天下定。」昔漢文帝悅張釋之長者之言，則以德化民，輔成刑措之功；而孝景帝入晁錯數術之語，則以智馭物，馴致七國之禍。乃知為國安危之本，只在聽言得失之間。恭惟皇帝陛下，即位以來，學如不及。問道八年，寒暑不廢。講讀之官，談王而不談霸，言義而不言利。八年之間，指陳文理，何啻千萬，雖所論不同，然其要不出六事。一曰慈，二曰儉，三曰勤，四曰慎，五曰誠，六曰明。慈者，謂好生惡殺，不喜兵刑。儉者，謂約己省費，不傷民財。勤者，謂躬親庶政，不邇聲色。慎者，謂畏天法祖，不輕人言。誠者，謂推心待下，不用智數。明者，謂專信君子，不雜小人。此六者，皆先王之陳跡，老生之常談。言無新奇，人所忽易。譬之飲膳，則為穀米羊豕，雖非異味，而有益於人；譬之藥石，則為耆术參苓，雖無近效，而有益於命。若陛下信受此言，如御飲膳，如服藥石，則天人自應，福祿難量，而臣等所學先王之道，亦不為無補於世。若陛下聽而不受，受而不信，信而不行，如聞春禽之聲，秋蟲之鳴，過耳而已。則臣等雖三尺之喙，日誦五車之書，反不如醫卜執技之流，簿書奔走之吏，其為尸素，死有餘誅。伏望陛下一覽臣言，少留聖意，天下幸甚。

謝賜對衣金帶馬狀二首

蒙恩賜衣一對，金帶一條，并魚袋金鍍銀鞍轡馬一匹。服官奠篚，響動佩章；圉士效牽，光生韉策。伏以三賜之重，莫隆於車馬；五采之貴，兼施於衣裳。汝必有功，服之無斁。而臣衰年弱幹，固難強於馳驅；枯木朽株，本不願於文繡。寵加意外，愧溢顏間。此蓋伏遇皇帝陛下，因能任官，稱物平施。操名器以勵士，上有誠心；正銜勒以馭人，下無遺力。臣敢不思稱其服，益勵闕躬。雖愧立朝，乏能言之近用；猶希辨道，輸老智於暮年。臣無任。

又

蒙恩賜衣一對，金帶一條，并魚袋金鍍銀鞍轡馬一匹。服章在笥，賁及衰殘；銜勒過庭，喜先徒御。伏以物生有待，天施無窮。草木何知，冒慶雲之渥采；魚鰕至陋，借滄海之榮光。雖若可觀，終非其有。妻孥相顧，驚屢致於匪頒；道路竊窺，或反增於指目。此蓋伏遇太皇太后陛下，聰明齊聖，陳錫載周。含垢匿瑕，而察於求賢；卑宮菲食，而侈於養士。士豈輕於千里，念非其人；言有重於兼金，當思所報。臣無任。

笏記二首

榮兼兩職，寵與六卿。豈伊衰朽之餘，有此遭逢之異。此蓋伏遇太皇太后陛下，坤元利正，天造無私。靡求備於一人，將曲成於萬物。文章小技，縱有效於涓埃；草木微生，終難酬於雨露。臣無任。

又

陞榮祕殿，列職西清。并此光華，付之衰朽。此蓋伏遇皇帝陛下，剛健純粹，緝熙光明。曲搜已棄之材，將建無窮之業。顧慚淺陋，將何補於聖明；惟有朴忠，誓不回於生死。臣無任。

定州謝到任表

兵民重寄，本禦侮以折衝；疆場久安，但坐嘯而畫諾。才微祿厚，恩重命輕。臣軾`中謝。`伏念臣一去闕庭，三換符竹。坐席未暖，召節已行。筋力疲於往來，日月逝於道路。未經周歲，復典兩曹。朝廷非不用臣，愚惷自不安位。所宜竄逐，更冒寵榮。此蓋伏遇皇帝陛下，离明正中，乾健獨運。追述東朝之遺意，收此散材；眷言西學之舊臣，付之善地。致此衰朽，尚未棄捐。臣敢不勤卹民勞，密修邊備。茍無大過，以及朞年。漸還魚鳥之鄉，以畢桑榆之景。臣無任。

慰正旦表

嗣歲將興，雖有作新之慶；舊穀既沒，共深追遠之思。凡在照臨，舉增懷慕。臣軾`中謝。`恭惟皇帝陛下，道躋堯、禹，行比騫、參。方受圖於二朝，明發不寐；念御簾於雙日，孝思奈何。幸寬罔極之哀，少副有生之望。臣限以官守，不獲躬詣闕庭。無任贍天望聖，激切屏營之至。

謝賜曆日表

夙頒溫詔，寵拜新書。吏得承宣，民知蚤晚。臣軾`中謝。`臣聞言天道者有數，故閏以正時；訓農事者在人，則王無罪歲。豈獨典常之舊，必存忠利之心。恭惟皇帝陛下，輔相財成，聰明時憲。居德刑於冬夏，意與天同；暨聲教於朔南，責在臣等。敢不時使薄斂，思患預防。勤恤鰥孤，幸流亡之盡復；兼明威惠，庶戎夏以皆安。臣無任。

慰宣仁聖烈皇后山陵禮畢表

恭聞今月七日，大行宣仁聖烈太皇太后山陵禮畢者。日月有時，義當即遠；雨露既降，思則無窮。遙知穆穆之光，尚起皇皇之望。臣軾`中謝。`恭惟皇帝陛下，道循祖武，德契天心。大哉孔子之仁，泫然流涕；至矣顯宗之孝，夢若平生。願寬舜慕之心，少副堯封之祝。臣限以官守，不獲躬詣闕庭。無任瞻天望聖，激切屏營之至。

慰宣仁聖烈皇后祔廟禮畢表

恭聞今月十七日，宣仁聖烈皇后升祔禮畢者。反寢而虞，既盡飾終之典；宅神於廟，益隆追遠之思。凡在照臨，舉增悲慕。臣軾`中謝。`竊以六朝繼聖，並傳家法之餘；三后御簾，高出古人之右。逮此登配，廓然永懷。恭惟皇帝陛下，奉順母慈，表章坤德。四謚哀榮之詔，簡策有光；數詩挽餞之音，道塗垂涕。日月云遠，典禮告成。願寬無益之悲，少副有生之望。臣限以官守，不獲躬詣闕庭。無任瞻天望聖，激切屏營之至。

謝賜衣襖表

十一月九日，翰林醫官王宗古至，伏蒙聖慈傳宣存問，賜臣等敕及初冬衣襖者。齊官三服，已寬卒歲之憂；漢札十行，更佩先春之暖。恩均吏士，聲動華夷。臣軾`中謝。`伏以禮著始裘，詩歌無褐。邊陲更戍，本為臣子之常；朔易早寒，特軫聖神之念。惟德其物，豈曰無衣。恭惟皇帝陛下，廣運聰明，力行恭儉。威風旁振，方戰栗於天驕；溫詔下融，遂流澌於河凍。既無功而坐食，實有愧於解衣。敢不推廣朝廷之仁，益收凍餒；申嚴祖宗之法，少肅惰媮。庶收汗馬之勞，以解濡鵜之誚。臣無任。

到惠州謝表

先奉告命，落兩職，追一官，以承議郎知英州軍州事，續奉告命，責授臣寧遠軍節度副使惠州安置，已於今月二日到惠州，公參訖者。仁聖曲全，本欲畀之民社；羣言交擊，必將致之死亡。尚荷寬恩，止投荒服。臣軾`中謝。`伏念臣性資褊淺，學術荒唐。但信不移之愚，遂成難赦之咎。跡其狂妄，久合誅夷。方尚口乃窮之時，蓋擢髮莫數其罪。豈謂天幸，得存此生。此蓋伏遇皇帝陛下，以大有為之資，行不忍人之政。湯網開其三面，舜干舞於兩階。念臣奉事有年，少加憐愍。知臣老死無日，不足誅鋤。明降德音，許全餘息。故使豗尵之馬，猶獲蓋帷；觳觫之牛，得違刀几。臣敢不服膺嚴訓，託命至仁；洗心自新，沒齒無怨。但以瘴癘之地，魑魅為鄰；衰疾交攻，無復首丘之望。精誠未泯，空餘結草之忠。臣無任。

到昌化軍謝表

今年四月十七日，奉被告命，責授臣瓊州別駕昌化軍安置，臣尋於當月十九日起離惠州，至七月二日已至昌化軍訖者。並鬼門而東騖，浮瘴海以南遷。生無還期，死有餘責。臣軾`中謝。`伏念臣頃緣際會，偶竊寵榮。曾無毫髮之能，而有丘山之罪。宜三黜而未已，跨萬里以獨來。恩重命輕，咎深責淺。此蓋伏遇皇帝陛下，堯文炳煥，湯德寬仁。赫日月之照臨，廓天地之覆育。譬之蠕動，稍賜矜憐；俾就窮途，以安餘命。而臣孤老無託，瘴癘交攻。子孫慟哭於江邊，已為死別；魑魅逢迎於海上，寧許生還。念報德之何時，悼此心之永已。俯伏流涕，不知所云。臣無任。

提舉玉局觀謝表

臣先自昌化軍貶所奉敕移廉州安置，又自廉州奉敕授臣舒州團練副使永州居住，今行至英州，又奉敕授臣朝奉郎提舉成都府玉局觀在外州軍任便居住者。七年遠謫，不自意全，萬里生還，適有天幸。驟從縲紲，復齒縉紳。臣軾`中謝。`伏念臣才不逮人，性多忤物。剛褊自用，可謂小忠；猖狂妄行，乃蹈大難。皆臣自取，不敢怨尤。會真人之勃興，與萬物而更始。而臣獨在幽遠，最為冥頑。迨茲起廢之初，倍費生成之力。終蒙記錄，不遂棄捐。此蓋伏遇皇帝陛下，正位龍飛，對時虎變。神武不殺，豈非受命之符；清凈無為，坐獲消兵之福。聰明不作，邪正自分。使臣得同草木之微，共霑雷雨之解。臣敢不益堅素守，深念往愆。沒齒何求，不厭飯蔬之陋；蓋棺未已，猶懷結草之忠。臣無任。

慰皇太后上仙表

伏睹正月十四日，大行皇太后遺誥者。慟發六宮，悲纏九土。奉諱哀殞，不知所云。臣軾`中謝。`大行皇太后，德冠三朝，化行四海。獨決大策，措天下於泰山之安；退避東朝，復明辟為萬世之法。奄終壽祿，莫曉天心。恭惟皇帝陛下，仁孝自天，哀傷過禮。惟聖達節，豈復行曾、閔之難；以民為心，則當法舜、禹之大。願少寬於追慕，庶下荅於臣民。臣以外郡居住，不獲奔赴闕庭，無任哀痛隕越之至。

### 疏文十四首

興龍節功德疏五首

右伏以上帝垂休，真人誕降。乾坤合契，永為慶喜之辰；草木何知？舉有欣榮之意。矧惟遭遇，獲侍清閑。不緣梵釋之因，曷致涓塵之效？伏願皇帝陛下，受天之祿，如川方增。奄有漢唐之封疆，倍萬唐虞之壽考。永均介福，下及函生。

右伏以三王之樂，固常與天下同；四海之心，莫不欲吾君壽。以茲願力，扣彼佛乘。仰惟無礙之慈，副我必從之欲。伏願皇帝陛下，配天而治，如日之中。安樂延年，錫帝齡之無算；寅畏享福，過周曆以常新。下及海隅，同躋壽域。

右伏以候嘉平之臘，協氣充流；歌長發之祥，羣心踴躍。華夷交慶，草木增榮。矧惟扈從之私，獲在封疆之守。敢緣願力，祗叩佛乘。仰惟無礙之慈，副我必從之欲。伏願皇帝陛下，配天而治，如日之中。安樂延年，錫帝齡之無筭；寅畏享福，過周曆以常新。下及海隅，同躊壽域。

右伏以瑞乙來翔，共紀生商之兆；羣龍下集，適同浴佛之辰。爰崇勝因，以薦多祉。伏願皇帝陛下，立民之極，先天不違。福如南山之不騫，壽等西方之無量。集寧海宇，永庇神天。

右伏以上帝立子，將開太平之基；下民歸仁，自享延鴻之壽。不假龍天之會，曷旌臣子之心？伏願皇帝陛下，受祿無疆，如川方至。五兵不用，同萬國之車書；多士克生，達四門之耳目。永均介福，普及函生。

坤成節功德疏文七首

右伏以功存社稷，慶鐘高密之門；澤及本枝，天胙大任之德。候西風之協應，占南極之嘉祥。特啟真壇，仰祈睿算。順帝之則，固不待於禱求；應地無疆，亦難忘於祝頌。臣無任懇禱激切之至。

右伏以慈儉之化，無得而名；保佑之功，云何可報？仰首雲天之望，傾心草木之微。至哉坤元，德既超於載籍；養以天下，福宜冠於古今。敢冀神休，永為民極。臣無任。

右伏以寶儉與慈，地無私載；履信思順，天且不違。眷惟江海之邦，日蒙雨露之施。民心所祝，神聽必臨。祈萬壽於無疆，庶羣生之永賴。臣無任。

右伏以上帝儲休，遺寶龜而降聖；羣方仰德，執瑞玉以來賓。恪修臣子之誠，虔奉天人之禱。供精蒲塞，文演貝多。致海衆之莊嚴，廣潮音之清凈。勝因所集，睿筭日隆。恭惟太皇太后陛下，伏願大安大榮，永對無窮之問；時萬時億，獨觀有道之長。臣無任。

右伏以玉勝發祥，金行正候。合天人之寶運，實華夏之昌辰。已格鴻休，猶資善禱。展祗園之凈供，發秘藏之真乘。庶假良因，蓋崇睿筭。恭惟太皇太后陛下，伏願威神有截，盡龍象以瞻依；壽考無疆，等乾坤之久大。臣無任。

右伏以神聖在御，天地無可報之恩；臣子何知，佛老有歸誠之法。敢緣凈供，仰祝遐齡。恭惟太皇太后陛下，伏願日照月臨，海涵岳峙。帝簡好生之德，錫壽無疆；民銜既富之仁，保邦何極。臣無任。

右伏以星火西流，方歲功之平秩；夕月既望，昭陰德之致隆。凡我有生，歸誠茲日。佛身充滿，天監聰明。恭惟太皇太后陛下，伏願享德三靈，齊光兩曜。坐俟雲來之養，受祿無疆；屢觀甲子之周，與民同樂。臣無任。

太皇太后本命歲功德疏文

右伏以天人合契，輔成繼照之明；歲月襲祥，允協重坤之象。肇臨正旦，寅奉德音。盡海宇之無疆，集緇黃而來會。旁推舜孝，仰叩佛乘。伏願太皇太后陛下，下順民心，仰膺天保。配西方之無量，與南山而不傾。豈獨五音六律之旋，再臨此歲；將推三統九會之復，以卜其年。永與函生，共茲介福。謹疏。

景靈宮祈福道場功德疏文

右伏以仁心浹物，自然憂樂之同；孝治格天，宜爾感通之速。庶殫精懇，仰叩上真。恭惟太皇太后陛下，保佑聖神，勤勞夙夜。偶倦東朝之御，未復太官之常。爰即殊庭，大陳妙供。法音上達，雖有假於雲章；民志下同，自不勞於秘祝。願膺勿藥之喜，永保無疆之休。

* * *

