

## 蘇東坡全集

##### 東坡後集
　　　`卷十四`

* * *

啟十八首

荅杭州交代啟

伏審知府鈐轄待制。新易節旄，光臨督府。舊政已孚於千里，先聲坐振於七州。軾偶以庸虛，適相前後。愧無毫髮之善，可紀斯民；惟有痼瘵之餘，以遺君子。即諧瞻奉，尤切詠思。

荅館職啟

伏審奉詔明庭，陞華冊府。國有得賢之慶，士知稽古之榮。虎觀石渠，極諸儒之妙選；鼇宮金闕，笑方士之遠求。自喜衰年，獲觀盛事。某官學本自得，道惟造深。溫故為君子之儒，多聞推益者之友。奇字可學，知子雲之苦心；亡書復存，賴安世之默識。不試而用，知賢則深。軾方此賜環，遽承枉駕。沐誨音之已厚，愧馳謁之未遑。

潁州到任謝執政啟

入參兩禁，每玷北扉之榮；出典二邦，輒為西湖之長。皆緣天幸，豈復人謀。惟汝水之名邦，乃裕陵之故國。人淳事簡，地壤泉甘。豈惟暫養於不才，抑亦此生之可老。恭惟某官，嘉猷經世，茂德範時。元老廟堂，自有權衡之信；餘生江海，得同品物之安。感佩之私，筆舌難既。

與京西運使劉昱啟

衰病倦游，久懷歸意。聖神寬假，特乞守符。條教闊疏，溪湖清遠。但坐糜於廩祿，顧難繼於賢豪。所幸仁明，曲垂鎮撫。特先蒙於顧盼，使增重於吏民。伏惟運使郎中，才簡上心，名高省闥。暫屈外臺之寄，一蘇右輔之民。日望車塵，按臨封部。少奉誨言之末，足為衰朽之光。感佩之私，筆舌難既。

揚州到任謝執政啟

擇地而安，本非臣子之達節；有求必獲，足見廟堂之兼容。釋汝、潁之清閑，當江、淮之衝要。舊游所樂，習俗相諳。已見吏民，具述朝廷之意；不為條教，自然獄市之清。此蓋伏遇某官，師保斯民，蓍龜當代。折衝禦侮，已獲萬人之英；補隙輔疏，更收一木之用。軾敢不益求民瘼，勉盡鄙才。但未歸田之須臾，猶思報國之萬一。

荅晁發運及諸郡啟

衰病交攻，已安僻壤；寵光薦及，復付名邦。雖見吏民，敢違條教。尚緣大庇，使獲少安。此蓋伏遇某官，忠厚有容，高明畢照。樂善忘勢，稍霽外臺之威；講舊論心，曲敦同榜之好。`餘人：某官忠厚有容，通明畢照。朝高雅望，流風采之聳聞；士誦德言，借光華於枯朽。`致茲疏拙，粗免曠瘝。愧展奉之未皇，但緘藏之無斁。

賀彭發運啟

伏審拜詔十行，觀風六路。允符公論，克振先聲。恭承曩契之隆，得與屬城之末。瞻依有素，感慰居多。伏惟發運吏部年兄，士聳英風，時推舊德。用久淹而未盡。才歷試而愈高。船滿潭中，行奏韋堅之課；錢流地上，佇觀劉晏之能。喜抃之深，力占難盡。

荅杜侍郎啟

伏審薦膺天寵，榮貳卿曹。士友喜於彙征，朝廷為之增重。伏惟兵部侍郎，溫文亮達，宏遠清通。直道不回，貫今昔而無愧；處躬自厚，蹈世俗之所難。事愈練而益明，用雖晚而必濟。自聞休命，實起懦衷。遽承問訊之先，益佩謙光之過。

定州到任謝執政啟

燕南趙北，昔稱謀帥之難；尺短寸長，今以乏人而授。幸此四夷之守，忘其一障之乘。坐食何功，捫心知愧。伏念軾愚忠自信，朴學無華。孔融意廣才疏，訖無成效；嵇康性褊傷物，頻致怨憎。叨逢聖世之休明，未分昔人之憂患。故求散地，以養衰年。終成命之莫回，悼此心之未亮。伏惟某官，躬行周孔，力致唐虞。燮和天人，方遂萬物之性；虛受海宇，固容一介之微。眷此餘生，實無他望。老如安國，既倦北平之遷；惷比方回，終有會稽之請。歸依之至，筆舌難周。

謝本路監司啟

多病早衰，屢有江湖之請；誤恩過聽，遂分疆埸之憂。才無取於折衝，愧已深於臥護。敢緣厚德，尚許兼容。伏惟某官，名重縉紳，望隆中外。承宣帝澤，民忘流殍之災；肅振臺風，吏若親臨之畏。顧惟朽鈍，得奉教條。但交欣悚之懷，莫罄瞻依之頌。

謝諸郡啟

燕南趙北，昔為百戰之場；地利人和，今乃四夷之守。覩累朝之命帥，皆一代之名臣。豈謂寵榮，曲加疲陋。顧吏民之易治，幸衰拙之少安。此蓋伏遇某官，碩德庇民，宏才緯世。餘膏所燭，常分無盡之光，蒙霧而行，坐獲不知之潤。眷言朽鈍，未遂顛擠。勉加策勵之勤，少荅吹揚之賜。

賀鄰帥及監司冬至啟

月臨天統，首冠於三正；氣兆黃宮，復來於七日。候微陽之協應，知君子之彙征。伏惟某官，碩德庇民，傑才經世。踐揚中外之寄，益推望實之隆。既醉太平，實具周詩之福；大有上吉，允符羲易之占。軾限以守邊，未遑稱慶。徒云善頌，莫罄鄙懷。

賀鄰帥及監司正旦啟

新曆既頒，蓋履端歸餘之歲；羣情交泰，正贊陽出滯之辰。恭惟某官，厚德鎮浮，高名華國。非獨疇咨之用，已簡上心；更膺難老之祥，以符民望。官守所限，展慶無由。欣頌之深，敷陳罔既。

荅丁連州啟

七年遠謫，不知骨肉之存亡；萬里生還，自笑音容之改易。久恬颶霧，稍習蛙蛇。自疑本儋崖之人，難復見魯衛之士。而況清時雅望，令德高標。固以聞名而自慚，蓋欲通書而未敢。豈謂知郡朝奉，仁無擇物，義有逢時。每憐遷客之無歸，獨振孤風而愈厲。固無心於集菀，而有力於噓枯。遠移一紙之書，何啻百朋之錫。過情之譽，雖知無其實而愧於中；起廢之文，猶欲借此言以華其老。窮途易感，永好難忘。

荅陳提刑啟

久竄島夷，偶未書於鬼錄；逃歸空谷，固喜聞於足音。況清廟瑚璉之姿，為明堂杞梓之用。欲聞名而未敢，豈流問之或先。恭惟提刑刑部，才高一時，望重多士。魯諸儒之德業，緣飾政刑；漢循吏之風流，本源經術。暫屈雲霄之步，一蘇嶺嶠之民。憐遷客之無歸，墜尺書而起廢。助其羽翼，借以齒牙。但憂枯朽之餘，難副吹噓之力。既感且怍，不知所云。

荅彭賀州啟

竄流海國，脫身羈鬼之林；洒掃真祠，拜賜散人之號。喜歸田之有漸，悼報國之無期。方自愧於心顏，敢聞名於左右。豈謂某官，曲敦雅好，深軫窮途。賜以尺書，借之餘論。溫詞曲盡，賢於十部之見臨；陋質增華，果已五漿之先餽。但慚衰朽，虛辱品題。敬佩至言，永以為好。

荅臨江軍知軍王承議啟

泮水受成，繆膺桑梓之敬；海邦畫諾，又觀枳棘之栖。多難百罹，流年半世。恍如昨夢，復見故人。伏惟知郡承議，居以才稱，進由德選。淵源師友，舊仰鄭公之高；歌詠風流，近傳邵父之繼。不忘疇昔，曲賜拊存。豈獨憐衰朽而借寵光，蓋將敦風義以勵世俗。感佩之至，筆舌難周。

荅王幼安宣德啟

俯仰十年，忽焉如昨；間關百罹，何所不有。頃者海外，澹乎蓋將終焉；偶然生還，置之勿復道也。方將求田問舍，為三百指之養；杜門面壁，觀六十年之非。豈獨江湖之相忘，蓋已寂寥而喪我。不謂某官，講修舊好，收錄陳人。粲然雲漢之章，被此枯朽之質。欲其洗濯宿負，激昂晚節。粗行平生之志，少慰朋友之望。此意厚矣，我心悠哉。如焦穀牙，如伏櫪馬。非吹噓之所及，縱鞭策以何加。藏之不忘，永以為好。

### 書八首

杭州上執政書二首

十二月二十七日，龍圖閣學士朝奉郎知杭州軍州事充兩浙西路兵馬鈐轄蘇軾，謹頓首百拜上書門下僕射相公閣下。去年浙中，冬雷發洪，太湖水溢，春又積雨，蘇、湖、常、秀皆水，民就高田秧稻，以待水退，及五六月，稍稍分種，十不及四五，而又繼之以旱，以故早晚皆傷，高下並損。自元豐以來，民之艱食，未有如今歲者也。軾已三奏其事，至今未報。蓋人微言輕，理自當爾。然亦恐監司諸郡，不盡以實奏。而廟堂所訪問往來之人，或揣所樂聞，不盡以實告，故朝廷以軾言為過耳。不然，豈有仁聖在上，羣賢並用，而肯恬不為意乎？

入冬以來，緣諸郡閉糶，而稅務用例違條，收五穀力勝錢，放米價斗至八九十，衢、睦等州至百餘錢，`皆月錢，`炎炎可畏。軾用印板出榜千餘道，止絕此兩事。自半月來，米榖通流，價亦稍平。然浙中無麥，青黃之交，當在來秋，而熟不熟，又未可知。民懲熙寧流殍之禍，上戶有米者，皆靳惜不肯出，其勢非大出官米，不能救此患。自正月至七月，本州裏外九縣，日糶官米千五百石，乃可以平價救饑，計當用米三十一萬五千石。今本州常平，除兌充軍糧外，此有十七萬石，漕司許於鄰郡運致三萬石，尚少十一萬五千石。計窮理迫，須至控告。

軾近以本州廨宇弊壞，奏乞度牒二百道修完，未蒙開允。意欲以此度牒募人於諸縣納米，度可得二萬五千石。然後減價出賣，每斗六十，度可得錢萬五千貫。且以此錢修完廨宇。`雖不及元計料錢數，且修完緊要處，亦粗可足用。`則是此度牒一出而兩利也。伏望相公，深念本州廨宇弊壞已甚，不可不修，及今完葺，所費尚少，後日大壞，其費必倍，又因以募人納米出糶救饑。設使不因修完廨宇，朝廷以饑民之故，特出聖恩，乞與二百道度牒，猶不為過，而況救饑修屋兩用而並濟乎？

軾愚惷少慮，仰恃廟堂諸公仁賢卹民，必不忍拒此請。意此度牒可以必得，以此不候回降指揮，輒已一面告喻商旅，令儲峙米斛，具水陸腳乘，以須度牒之至。深望果斷不疑，於一兩日內，降付急遞。日與吏民延頸企踵，雖大旱望雲，執熱思濯，未喻其急也。若不蒙哀察，則是使軾失信商旅，坐視流殍，其為慙惶狼狽，未易遽言。至時朝廷雖加誅殛，何補於事。

兼軾近者奏為本路轉運司，今年合起年額米斛百六十萬，乞特許且起一半或三分之二，其餘候豐熟日隨年額起發，未蒙恩許。今年漕司窘迫，實倍常歲。異時預買紬絹錢，常於歲前散絕，今尚闕太半，剗刷之急，蓋不遺餘力矣。若非朝廷少加矜察，則督迫之極，害必及民。近蒙朝廷許輟上供二十萬石出糶，此大惠也。然望更輟留三十萬石。若無米可糶，只乞以此錢收買銀絹上供，雖無補於饑民，而散幣在民，少解錢荒之患，亦良策也。

此外只有勸誘富民出榖助官賑貸，及用常平錢米募民工役二事，然皆難行。勸誘之利，未及貧民，而誅求之禍，先及上戶。浙中富民欠官錢者，十人而九，決無可勸誘之理。至於募民工役，亦非實惠。若散募饑貧，不堪工役，鳥獸聚散，得錢便走。熙寧中嘗行此事，名為召募，其實不免於等第上差科官支錢米盡入役夫，而本戶又須貼錢雇人，凶年人戶，重有此擾，皆虛名無實，利少害多。惟有多糶官米一事，簡而易行。米價既低，民無貧富，均享其利。惟望相公留意，則一路幸甚。

軾拙於言語，不能盡寫憂危之狀，以曉左右。惟有發書之日，西向再拜，扣頭默禱。庶幾區區丹誠，可以感動萬一也。不宣。

又

月日，龍圖閣學士左朝奉郎知杭州軍州事充兩浙西路兵馬鈐轄蘇軾，謹頓首再拜，上書門下僕射相公閣下。軾近上章，論浙西淫雨颶風之災。伏蒙恩旨，使與監司諸人議所以為來歲之備者。謹已條上二事。軾才術淺短，禦災無策，但知叫號朝廷，乞寬減額米，截賜上供。言狂計拙，死罪！死罪！

然三吳風俗，自古浮薄，而錢塘為甚。雖室宇華好，被服粲然，而家無宿舂之儲者，蓋十室而九。自經熙寧饑疫之災，與新法聚斂之害，平時富民殘破略盡，家家有市易之欠，人人有鹽酒之債，田宅在官，房廊傾倒，商賈不行，市井蕭然。譬如衰羸久病之人，平時僅自支持，更遭風寒暑濕之變，便自委頓。仁人君子，當與意外將護，未可以壯夫常理期也。今年錢塘賣常平米十八萬石，得米者皆叩頭誦佛云：「官家將十八萬石米，於烏鳶狐狸口中奪出數十萬人，此恩不可忘也。」夫以區區戰國公子，尚知焚券市義，今以十八萬石米易錢九萬九千緡，而能活數十萬人，此豈下策也哉！竊惟仁聖在上，輔以賢哲，一聞此言，理無不可。但恐世俗諂薄成風，揣所樂聞與所忌諱，不以仁人君子期左右，爭言無災，或言有災而不甚，積衆口之驗，以惑聰明，此軾之所私憂過慮也。八月之末，秀州數千人訴風災，吏以為法，有訴水旱而無訴風災，拒閉不納。老幼相騰，踐死者十一人，方按其事。由此言之，吏不喜言災者，蓋十人而九，不可不察也。

軾既條上二事，且以關白漕、憲兩司，官吏皆來見軾，曰：「此固當今之至計也，然恐朝廷疑公為漕司地，奈何？」軾曰：「吾為數十萬人性命言也，豈卹此小小悔吝哉？」去年秋冬，諸郡閉糶，商賈不行。軾既劾奏通之，又舉行災傷法，約束本路，不得收五榖力勝錢。三郡米大至，施及浙東。而漕司官吏緣此慍怒，幾不見容。文符往來，僚吏恐悚，以軾之私意，其不為漕司地也，審矣。力勝之免，去歲已有成法，然今歲未敢舉行者，實恐再忤漕司，怨咎愈深。此則軾之疲懦畏人，不免小有回屈之罪也。伏望相公一言，檢舉成法，自朝廷行下，使五榖通流，公私皆濟，上以明君相之恩，下以安孤危之跡，不勝幸甚。去歲朝旨，免力勝錢，止於四月。浙中無麥，須七月初間見新榖，故自五月以來，米價復增。軾亦曾奏乞展限至六月，終不報。今者若蒙施行，則乞以六月為限。去歲恩旨，寬減上供額米三分之一，而戶部必欲得見錢，浙中遂有錢荒之憂。軾奏乞以錢和買銀絹上供，三請而後可。今者若蒙施行，即乞一時行下。

軾竊度事勢，若不且用愚計，來歲恐有流殍盜賊之憂。或以其狂淺過計，事難施行，即乞別除一小郡，仍選才術有餘可以坐消災沴者，使任一路之責。幸甚！幸甚！干冒台重，伏紙憟戰。不宣。

揚州上呂相書

軾再拜。伏蒙手書，見謂勇於為義，不當在外。獎飾過分，悚息之至。軾竊謂士在用不用，不在內外也。自揣所宜在外，不惟身安耳靜，至於束吏養民，亦粗似所便。又不自量，每有所建請，蒙相公主張施行，使軾常在外為朝廷采摭四方利病，而相公擇其可行者行之，豈非學道者平生之至願也哉！頃者所論積欠，蒙示諭已有定議，此殆一洗天下瘡痏也。近復建言綱運折欠利害，乞申明編敕，嚴賜約束行下，而罷真、揚、楚、泗轉般倉斗子倉法，必已關覽。此事若行，不過歲失淮南商稅萬緡，而數年之後，所得必卻過之。但綱梢飽暖，餽運辦集，必無三十萬石之欠，而能使六路運卒，保完背頰，使臣人員千百人，保完身計，此豈小事乎？其餘綱運弊害，小小枝葉，亦不住講求，續上其事。又軾自入淮南界，聞二三年來，諸郡稅務刻急日甚，行路咨怨，商賈幾於不行。有稅物者既無脫遺，其無稅物及雖有不多者，皆不與點檢，但多喝稅錢，商旅不肯認納，則苛留十日半月。人船既衆，貲用坐竭，則所喝唯命。州郡轉運司皆力主，此輩無所告訴。竊聞東南物貨，全不通行，京師坐致枯涸。若不及相公在位，救解此患，恐遂滋長，至於不可救矣。只如揚州稅額，已增不虧，而數小吏為虐不已。原其情，蓋為有條許酒稅監官分請增剩賞錢。此元豐中一小人建議，羞污士風，莫此為甚。如酒務行此法，雖士人所恥，猶無大害。若稅務行之，則既增之外，刻剝不已，行路被其虐矣。軾旦夕欲上此奏，乞罷之。亦望相公留念。軾已買田陽羨，歸計已成。紛紛多言，深可憫笑。但貪及相公在位，求治繩墨之外，故時效區區，庶小有益於世耳。不宣。

荅虔倅俞括奉議書

軾頓首資深使君閣下。前日辱訪，寵示長箋，及詩文一編，伏讀數日，廢卷拊掌，有起予之歎。孔子曰：「辭達而已矣。」物固有是理，患不知，知之患不能達之於口與手。所謂文者，能達是而已。文人之盛，莫如近世，然私所敬慕者，獨陸宣公一人。家有公奏議善本，頃侍講讀，嘗繕寫進御，區區之忠，自謂庶幾於孟軻之敬王，且欲推此學於天下，使家藏此方，人挾此藥，以待世之病者，豈非仁人君子之至情也哉！今觀所示議論，自東漢以下十篇，皆欲酌古以馭今，有意於濟世之用，而不志於耳目之觀美，此正平生所望於朋友，與凡學道之君子也。然去歲在都下見一醫工，頗藝而窮，慨然謂僕曰：「人所以服藥，端為病耳，若欲以適口，則莫如芻豢，何以藥為？今孫氏、劉氏皆以藥顯，孫氏期於治病，不擇甘苦，而劉氏專務適口，病者宜安所去取，而劉氏富倍孫氏，此何理也？」使君斯文，未必售於世。然售不售，豈吾儕所當挂口哉，聊以發一笑耳。進宣公奏議，有一表，輒錄呈，不須示人也。餘俟面謝，不宣。

荅王庠書

軾啟。遠蒙差人致書問安否，輔以藥物，眷意甚厚。自二月二十五日，至七月十三日，凡一百三十餘日乃至，水陸蓋萬餘里矣。罪戾遠黜，既為親友憂，又使此兩人者，跋涉萬里，比其還家，幾盡此歲，此君愛我之過而重其罪也。但喜比來侍奉多暇，起居佳勝。軾罪大責薄，居此固宜，無足言者。瘴癘之邦，僵仆者相屬於前，然亦有以取之。非寒暖失宜，則饑飽過度，苟不犯此者，亦未遽病也。若大期至，固不可逃，又非南北之故矣。以此居之泰然。不煩深念。前後所示著述文字，皆有古作者風力，大略能道意所欲言者。孔子曰：「辭達而已矣。」辭至於達，止矣，不可以有加矣。經說一篇，誠哉是言也。西漢以來，以文設科而文始衰，自賈誼、司馬遷，其文已不逮先秦古書，況其下者。文章猶爾，況所謂道德者乎？若所論周勃，則恐不然。平、勃未嘗一日忘漢，陸賈為之謀至矣。彼視祿、產猶几上肉，但將相和調，則大計自定。若如君言，先事經營，則呂后覺悟，誅兩人，而漢亡矣。軾少時好議論古人，既老，涉世更變，往往悔其言之過，故樂以此告君也。儒者之病，多空文而少實用。賈誼、陸贄之學，殆不傳於世。老病且死，獨欲以此教子弟，豈意姻親中，乃有王郎乎？三復來貺，喜抃不已。應舉者志於得而已。今程試文字，千人一律，考官亦厭之，未必得也。如君自信不回，必不為時所棄也。又況得失有命，決不可移乎？勉守所學，以卒遠業。相見無期，萬萬自重而已。人還，謹奉手啟，少謝萬一。

荅潮州吳秀才書

軾啟。遠辱專人惠教，具審比來起居佳勝，感慰之至。與子野先生游，幾二十年矣。始以李六丈待制師中之言，知其為人。李公人豪也，於世少所屈伏，獨與子野書云：「白雲在天，引領何及。」而子野一見僕，便諭出世間法，以長生不死為餘事，而以練氣服藥為土苴也。僕雖未能行，然喜誦其言，嘗作問養生一篇，為子野出也。近者南遷，過真、揚間，見子野無一語及得喪休戚事，獨謂僕曰：「邯鄲之夢，猶足以破妄而歸真，子今目見而身履之，亦可以少悟矣。」夫南方雖號為瘴癘地，然死生有命，初不由南北也，且許過我而歸。自到此，日夜望之。忽得來教，乃知子野尚在北，不遠當來赴約也。幸甚幸甚！長書稱道過實，讀之赧然，所論孟、揚、申、韓諸子，皆有理，詞氣翛然，又以喜子野之有佳子弟也。然昆仲以子野之故，雖未識面，懸相喜者，則附遞一書足矣，何至使人蠒足遠來，又致酒、麪、海物、荔子等，僕豈以口腹之故，千里勞人哉！感愧厚意，無以云諭。過廣州，買得檀香數斤，定居之後，杜門燒香，閉目清坐，深念五十九年之非耳。今分一半，非以為往復之禮，但欲昆仲知僕汛掃身心，澡瀹神氣，兀然灰槁之大略也。有書與子野，更督其南歸，相過少留，為印可其已得，而訶策其所未至也。此外，萬萬自愛。

荅謝民師書

軾啟。近奉違，亟辱問訊，具審起居佳勝，感慰深矣。軾受性剛簡，學迂材下，坐廢累年，不敢復齒縉紳。自還海北，見平生親舊，惘然如隔世人，況與左右無一日之雅，而敢求交乎？數賜見臨，傾蓋如故，幸甚過望，不可言也。所示書教及詩賦雜文，觀之熟矣。大略如行雲流水，初無定質，但常行於所當行，常止於所不可不止，文理自然，姿態橫生。孔子曰：「言之不文，行而不遠。」又曰：「詞達而已矣。」夫言止於達意，即疑若不文，是大不然。求物之妙，如係風捕景，能使是物了然於心者，蓋千萬人而不一遇也。而況能使了然於口與手乎？是之謂詞達。詞至於能達，則文不可勝用矣。揚雄好為艱深之詞，以文淺易之說，若正言之，則人人知之矣。此正所謂琱蟲篆刻者，其太玄、法言皆是類也。而獨悔於賦，何哉？終身琱蟲，而獨變其音節，便謂之經，可乎？屈原作離騷經，蓋風雅之再變者，雖與日月爭光可也。可以其似賦而謂之琱蟲乎？使賈誼見孔子，升堂有餘矣，而乃以賦鄙之，至與司馬相如同科！雄之陋，如此比者甚衆。可與知者道，難與俗人言也。因論文偶及之耳。歐陽文忠言文章如精金美玉，市有定價，非人所能以口舌定貴賤也。紛紛多言，豈能有益於左右。愧悚不已。所須惠力法雨堂字。軾本不善作大字，強作終不佳，又舟中局迫難寫，未能如教。然軾方過臨江，當往游焉。或僧欲有所記錄，當作數句留院中，慰左右念親之意。今已至峽山寺，少留即去。愈遠。惟萬萬以時自愛。不宣。

荅劉沔都曹書

軾頓首都曹劉君足下。蒙示書教，及編錄拙詩文二十卷。軾平生以言語文字見知於世，亦以此取疾於人，得失相補，不如不作之安也。以此常欲焚棄筆硯，為瘖默人，而習氣宿業，未能盡去，亦謂隨手雲散鳥沒矣。不知足下默隨其後，掇拾編綴，略無遺者，覽之慚汗，可為多言之戒。然世之蓄軾詩文者多矣，率真偽相半，又多為俗子所改竄，讀之使人不平。然亦不足怪。識真者少，蓋從古所病。梁蕭統集文選，世以為工。以軾觀之，拙於文而陋於識者，莫統若也。宋玉賦高唐、神女，其初略陳所夢之因，如子虛、亡是公相與問荅，皆賦矣。而統謂之敘，此與兒童之見何異。李陵、蘇武贈別長安，而詩有「江漢」之語。及陵與武書，詞句儇淺，正齊梁間小兒所擬作，決非西漢文。而統不悟。劉子玄獨知之。范曄作蔡琰傳，載其二詩，亦非是。董卓已死，琰乃流落，方卓之亂，伯喈尚無恙也，而其詩乃云以卓亂故，流入於胡。此豈真琰語哉！其筆勢乃效建安七子者，非東漢詩也。李太白、韓退之、白樂天詩文，皆為庸俗所亂，可為太息。今足下所示二十卷，無一篇偽者，又少謬誤。及所示書詞，清婉雅奧，有作者風氣，知足下致力於斯文久矣。軾窮困，本坐文字，蓋願刳形去皮而不可得者。然幼子過文益奇，在海外孤寂無聊，過時出一篇見娛，則為數日喜，寢食有味。以此知文章如金玉珠貝，未易鄙棄也。見足下詞學如此，又喜吾同年兄龍圖公之有後也。故勉作報書，怱怱。不宣。

* * *

