

## 蘇東坡全集

##### 東坡後集
　　　`卷十五`

* * *

記四首

衆妙堂記

眉山道士張易簡，教小學，常百人，予幼時亦與焉。居天慶觀北極院，予蓋從之三年。謫居海南，一日夢至其處，見張道士如平昔，汛治庭宇，若有所待者，曰：「老先生且至。」其徒有誦老子者曰：「玄之又玄，衆妙之門。」予曰：「妙一而已，容有衆乎？」道士笑曰：「一已陋矣，何妙之有。若審妙也，雖衆可也。」因指灑水薙草者曰：「是各一妙也。」予復視之，則二人者，手若風雨，而步中規矩，蓋煥然霧除，霍然雲消。予驚歎曰：「妙蓋至此乎！庖丁之理解，郢人之鼻斲，信矣。」二人者釋技而上，曰：「子未睹真妙，庖、郢非其人也。是技與道相半，習與空相會，非無挾而徑造者也。子亦見夫蜩與雞乎？夫蜩登木而號，不知止也。夫雞俯首而啄，不知仰也。其固也如此。然至蛻與伏也，則無視無聽，無饑無渴，默化於荒忽之中，候伺於毫髮之間，雖聖知不及也。是豈技與習之助乎？」二人者出。道士曰：「少安，須老先生至而問焉。」二人者顧曰：「老先生未必知也。子往見蜩與雞而問之，可以養生，可以長年。」廣州道士崇道大師何德順，學道而至於妙者也，作堂榜曰「衆妙」。以書來海南，求文以記之，予不暇作也，獨書夢中語以示之。戊寅三月十五日。

瓊州惠通井記

禹貢：「濟水入于河，溢為滎河。」南曰滎陽河，北曰滎澤。沱、潛本梁州二水，亦見於荊州。水行地中，出沒數千里外，雖河海不能絕也。唐相李文饒，好飲惠山泉，置驛以取水。有僧言長安昊天觀井水，與惠山泉通。雜以他水十餘缶試之，僧獨指其一曰：「此惠山泉也。」文饒為罷水驛。瓊州之東五十里曰三山庵，庵下有泉，味類惠山。東坡居士過瓊，庵僧惟德以水餉焉，而求為之名，名之曰惠通。元符三年六月十七日記。

南安軍學記

古之為國者四，井田也，肉刑也，封建也，學校也。今亡矣，獨學校僅存耳。古之為學者四，其大者則取士論政，而其小者則絃誦也。今亡矣，直誦而已。舜之言曰：「庶頑讒說，若不在時。候以明之，撻以記之。書用識哉，欲並生哉。工以納言，時而颺之。格則承之庸之，否則威之。」格之言改也。論語曰：「有恥且格。」承之言薦也。春秋傳曰：「奉承齊犧。」庶頑讒說不率是教者，舜皆有以待之。夫化惡莫若進善，故擇其可進者，以射侯之禮舉之。其不率教甚者，則撻之，小則書其罪以記之，非疾之也，欲與之並生而同憂樂也。此士之有罪而未可終棄者，故使樂工采其謳謠諷議之言而颺之，以觀其心。其改過者，則薦之，且用之。其不悛者，則威之、屏之、僰之、寄之之類是也。此舜之學政也。

射之中否，何與於善惡，而曰「侯以明之」，何也？曰：射所以致衆而論士也。衆一而後論定。孔子射於矍相之圃，蓋觀者如堵，使弟子揚觶而敘黜者三，則僅有存者。由此觀之，以射致衆，衆集而後論士，蓋所從來遠矣。詩曰：「在泮獻囚。」又曰：「在泮獻馘。」禮曰：「受成於學。」鄭人游于鄉校，以議執政，或謂子產：「毀鄉校何如？」子產曰：「不可。善者吾行之，不善者吾改之，是吾師也。」孔子聞之，謂子產仁。古之取士論政者，必於學。有學而不取士、不論政，猶無學也。學莫盛於東漢，士數萬人，噓枯吹生。自三公九卿，皆折節下之，三府辟召，常出其口。其取士議政，可謂近古，然卒為黨錮之禍，何也？曰此王政也。王者不作，而士自以私意行之於下，其禍敗固宜。

朝廷自慶曆、熙寧、紹聖以來，三致意於學矣。雖荒服郡縣必有學，況南安江西之南境，儒術之富，與閩、蜀等，而太守朝奉郎曹侯登，以治郡顯，所至必建學，故南安之學，甲於江西。侯仁人也，而勇於義。其建是學也，以身任其責，不擇劇易，期於必成。士以此感奮，不勸而力。費於官者，為錢九萬三千，而助者不貲。為屋百三十間，禮殿講堂，視大邦君之居。凡學之用，莫不嚴具。又以其餘增置廩給食數百人。始於紹聖二年之冬，而成於四年之春。學成而侯去，今為潮州。

軾自海南還，過南安，見聞其事為詳。士既德侯不已，乃具列本末，贏糧而從軾者三百餘里，願紀其實。夫學，王者事也。故首以舜之學政告之。然舜遠矣，不可以庶幾。有賢太守，猶可以為鄭子產也。學者勉之，無愧於古人而已。

順濟王廟新獲石砮記

建中靖國元年四月甲午，軾自儋耳北歸，艤舟吳城山順濟龍王祠下。既進謁而還，逍遙江上，得古箭鏃，槊鋒而劍脊，其廉可劌，而其質則石也。曰：異哉，此孔子所謂楛矢、石砮，肅慎氏之物也。何為而至此哉！傳觀左右，失手墜於江中。乃禱於神，願復得之，當藏之廟中，為往來者駭心動目詭異之觀。既禱，則使沒人求之，一探而獲。謹按禹貢：荊州貢礪、砥、砮、丹及箘、簵、楛，梁州貢璆、鐵、銀、鏤、砮、磬。則楛矢、石砮，自禹以來貢之矣。然至春秋時，隼集於陳廷，楛矢貫之，石砮長尺有咫，時人莫能知，而問於孔子。孔子不近取之荊梁，而遠取之肅慎，則荊梁之不貢此久矣。顏師古曰：「楛木堪為笴，今豳以北皆用之。」以此考之，用楛為矢，至唐猶然。而用石為砮，則自春秋以來莫識矣。可不謂異物乎！兌之戈，和之弓，垂之竹矢，陳於路寢。孔子履藏於武庫。皆以古見寶。此矢獨非寶乎！順濟王之威靈，南放于洞庭，北被于淮泗，乃特為出此寶。軾不敢私有，而留之廟中，與好古博雅君子共之，以昭示王之神聖英烈不可不敬者如此。

碑五首

上清儲祥宮碑

元祐六年六月丙午，制詔臣軾，上清儲祥宮成，當書其事於石。臣軾拜手稽首言曰：「臣以書命，待罪北門，記事之成，職也。然臣愚不知宮之所以廢興，與凡材用之所從出，敢昧死請。」乃命有司具其事以詔臣軾。

始，太宗皇帝以聖文神武佐太祖定天下。既即位，盡以太祖所賜金帛作上清宮朝陽門之內，旌興王之功，且為五代兵革之餘遺民赤子，請命上帝，以至道元年正月宮成，民不知勞，天下頌之。至慶曆三年十二月，有司不戒於火，一夕而燼。自是為荊棘瓦礫之場，凡三十七年。元豐二年二月，神宗皇帝始命道士王太初居宮之故地，以法籙符水為民禳禬，民趨歸之，稍以其力脩復祠宇。詔用日者言，以宮之所在為國家子孫地，乃賜名上清儲祥宮。且賜度牒與佛廟神祠之遺利，為錢一千七百四十七萬，又以官田十四頃給之，刻玉如漢張道陵所用印，及所被服冠佩劍履以賜太初，所以寵之者甚備。宮未成者十八，而太初卒，太皇太后聞之，喟然歎曰：「民不可勞也，兵不可役也，大司徒錢不可發也，而先帝之意不可以不成。」乃敕禁中供奉之物，務從約損，斥賣珠玉，以巨萬計，凡所謂以天下養者，悉歸之儲祥，積會所賜，為錢一萬七千六百二十八萬，而宮乃成。內出白金六千三百餘兩，以為香火瓜華之用。召道士劉應貞嗣行大初之法，命入內供奉官陳衍典領其事。起四年之春，訖六年之秋，為三門兩廡，中大殿三，旁小殿九，鐘經樓二，石壇一，建齋殿于東，以待臨幸，築道館于西，以居其徒，凡七百餘間。雄麗靖深，為天下偉觀，而民不知，有司不與焉。嗚呼，其可謂至德也已矣！

臣謹按道家者流，本出於黃帝、老子。其道以清淨無為為宗，以虛明應物為用，以慈儉不爭為行，合於周易「何思何慮」、論語「仁者靜壽」之說，如是而已。自秦、漢以來，始用方士言，乃有飛仙變化之術，黃庭、大洞之法，太上、天真、木公、金母之號，延康、赤明、龍漢、開皇之紀，天皇、太一、紫微、北極之祀，下至於丹藥奇技，符籙小數，皆歸於道家，學者不能必其有無。然臣嘗竊論之。黃帝、老子之道，本也。方士之言，未也。脩其本而末自應。故仁義不施，則韶濩之樂，不能以降天神。忠信不立，則射鄉之禮，不能以致刑措。漢興，蓋公治黃、老，而曹參師其言，以謂治道貴清靜，而民自定。以此為政，天下歌之曰：「蕭何為法，講若畫一。曹參代之，守而勿失。載其清靜，民以寧壹。」其後文景之治，大率依本黃、老，清心省事，薄斂緩獄，不言兵而天下富。

臣觀上與太皇太后所以治天下者，可謂至矣。檢身以律物，故不怒而威。捐利以予民，故不藏而富。屈己以消兵，故不戰而勝。虛心以觀世，故不察而明。雖黃帝、老子，其何以加此。本既立矣，則又惡衣菲食，卑宮室，陋器用，斥其贏餘，以成此宮，上以終先帝未究之志，下以為子孫無疆之福。宮成之日，民大和會，鼓舞謳歌，聲聞于天，天地喜荅，神祇來格，祝史無求，福祿自至，時萬時億，永作神主，故曰「修其本而末自應」，豈不然哉！臣既書其事，皇帝若曰：「大哉太祖之功，太宗之德，神宗之志，而聖母成之。汝作銘詩，而朕書其首曰上清儲祥宮碑。」臣軾拜手稽首獻銘曰：

天之蒼蒼，正色非耶？其視下也，亦若斯耶？我作上清，儲祥之宮。無以來之，其肯我從。元祐之政，媚于上下。何脩何營，曰是四者。民懷其仁，吏服其廉。鬼畏其正，神予其謙。帝既子民，維子之視。云何事帝，而瘠其子。允哲文母，以公滅私。作宮千柱，人初不知。於皇祖宗，在帝左右。風馬雲車，從帝來狩。閱視新宮，察民之言。佑我文母，及其孝孫。孝孫來饗，左右耆耇。無競惟人，以燕我後。多士為祥，文母所培。我膺受之，篤其成材。千石之鐘，萬石之虡。相以銘詩，震于四海。

昭靈侯廟碑

昭靈侯南陽張公諱路斯，隋之初，家於潁上縣百社村。年十六，中明經第。唐景龍中，為宣城令，以才能稱。夫人石氏生九子。自宣城罷歸，常釣於焦氏臺之陰。一日，顧見釣處有宮室樓殿，遂入居之。自是夜出旦歸，歸輒體寒而濕。夫人驚問之。公曰：「我，龍也。蓼人鄭祥遠者，亦龍也。與我爭此居，明日當戰，使九子助我。領有絳綃者我也，青綃者鄭也。」明日，九子以弓矢射青綃者，中之，怒而去，公亦逐之，所過為谿谷，以達於淮。而青綃者，投於合淝之西山以死，為龍穴山。九子皆化為龍，而石氏葬關洲。公之兄為馬步使者，子孫散居潁上，其墓皆存焉。事見於唐布衣趙耕之文，而傳於淮潁間父老之口，載於歐陽文忠公之集古錄云。

自景龍以來，潁人世祠之於焦氏臺。乾寧中，刺史王敬堯始大其廟。有宋乾德中，蔡州大旱，其刺史司超聞公之靈，築祠於蔡。既雨，翰林學士承旨陶穀為記其事。蓋淮南至於蔡、許、陳、汝，皆奔走奉祠。景德中，諫議大夫張秉，奉詔益新潁上祠宇。而熙寧中司封郎中張徽奏乞爵號，詔封公昭靈侯、石氏柔應夫人。廟有穴五，往往見變異，出雲雨，或投器穴中，則見於池，而近歲有得蛻骨於池者，金聲玉質，輕重不常，今藏廟中。

元祐六年秋，旱甚，郡守龍圖閣學士左朝奉郎蘇軾，迎致其骨於西湖之行祠，與吏民禱焉，其應如響。乃益治其廟，作碑而銘之。銘曰：

維古至人，冷然乘風。變化往來，不私其躬。道本於仁，仁故能勇。有殺有生，以仁為終。相彼幻身，何適不通。地行為人，天飛為龍。惠於有生，我則從之。淮潁之間，篤生張公。跨歷隋唐，顯於有宋。上帝寵之，先帝封之。昭於一方，萬靈宗之。哀哉潁民，處瘠而窮。地傾東南，潦水所鍾。忽焉歸壑，千里一空。公居其間，拯溺弔凶。救療疾癘，驅攘螟蟲。開闔抑揚，孰知其功。坎坎擊鼓，巫師老農。斗酒隻雞，四簋其饛。度公之居，貝闕珠宮。揆公之食，瓊醴玉饔。何以稱之，我愧於中。公之所饗，惟誠與恭。誠在愛民，無傷農工。恭不在外，洗濯厥胸。以此事神，神聽則聰。敢有不然，上帝之恫。

潮州韓文公廟碑

匹夫而為百世師，一言而為天下法。是皆有以參天地之化，關盛衰之運。其生也有自來，其逝也有所為矣。故申、呂自嶽降，而傅說為列星，古今所傳，不可誣也。孟子曰：「吾善養吾浩然之氣。」是氣也，寓於尋常之中，而塞乎天地之間。卒然遇之，則王公失其貴，晉、楚失其富，良、平失其智，賁、育失其勇，儀、秦失其辯，是孰使之然哉？其必有不依形而立，不恃力而行，不待生而存，不隨死而亡者矣。故在天為星辰，在地為河嶽。幽則為鬼神，而明則復為人。此理之常，無足怪者。

自東漢以來，道喪文弊，異端並起，歷唐貞觀、開元之盛，輔以房、杜、姚、宋而不能救。獨韓文公起布衣，談笑而麾之，天下靡然從公，復歸於正，蓋三百年於此矣。文起八代之衰，而道濟天下之溺，忠犯人主之怒，而勇奪三軍之帥。豈非參天地，關盛衰，浩然而獨存者乎！蓋嘗論天人之辨，以謂人無所不至，惟天不容偽。智可以欺王公，不可以欺豚魚；力可以得天下，不可以得匹夫匹婦之心。故公之精誠，能開衡山之雲，而不能回憲宗之惑；能馴鱷魚之暴，而不能弭皇甫鏄、李逢吉之謗；能信於南海之民，廟食百世，而不能使其身一日安於朝廷之上。蓋公之所能者，天也。所不能者，人也。

始，潮人未知學，公命進士趙德為之師。自是潮之士，皆篤於文行，延及齊民，至於今，號稱易治。信乎孔子之言：「君子學道則愛人，小人學道則易使也。」潮人之事公也，飲食必祭，水旱疾疫，凡有求必禱焉。而廟在刺史公堂之後，民以出入為艱。前守欲請諸朝作新廟，不果。元祐五年，朝散郎王君滌來守是邦，凡所以養士治民者，一以公為師。民既悅服，則出令曰：「願新公廟者聽。」民讙趨之。卜地於州城之南七里，朞年而廟成。

或曰：「公去國萬里，而謫於潮，不能一歲而歸，沒而有知，其不眷戀於潮，審矣。」軾曰：「不然。公之神在天下者，如水之在地中，無所往而不在也。而潮人獨信之深，思之至，焄蒿悽愴，若或見之。譬如鑿井得泉，而曰水專在是，豈理也哉！」元豐七年，詔封公昌黎伯，故榜曰昌黎伯韓文公之廟。潮人請書其事於石，因作詩以遺之，使歌以祀公。其詞曰：

公昔騎龍白雲鄉，手抉雲漢分天章，天孫為織雲錦裳。飄然乘風來帝旁，下與濁世掃秕糠，西游咸池略扶桑。草木衣被昭回光，追遂李杜參翱翔，汗流籍湜走且僵，減沒倒景不可望，作書詆佛譏君王，要觀南海窺衡湘。歷舜九疑弔英皇，祝融先驅海若藏，約束蛟鱷如驅羊。鈞天無人帝悲傷，謳吟下招遺巫陽，犦牲雞卜羞我觴。於粲荔丹與蕉黃，公不少留我涕滂，翩然被髮下大荒。

峻靈王廟碑

古者王室及大諸侯國皆有寶。周有琬琰大玉，魯有夏后氏之璜，皆所以守其社稷，鎮撫其人民也。唐代宗之世，有比丘尼若夢恍惚見上帝者，得八寶以獻諸朝，且傳帝命曰：「中原兵久不解，腥聞於天，故以此寶鎮之。」則改元寶應。以是知天亦分寶以鎮世也。

自徐聞渡海，歷瓊至儋，又西至昌化縣西北二十里，有山秀峙海上，石峰巉然若巨人冠帽，西南向而坐者，俚人謂之山胳膊。而偽漢之世，封山神為鎮海廣德王。五代之末，南夷有知望氣者，曰：「是山有寶氣，上達於天。」艤舟其下，斲山發石以求之。夜半大風，浪駕其舟空中，碎之石峰下，夷皆溺死。儋之父老，猶有及見敗舟山上者，今獨有矴石存焉耳。天地之寶，非人所得睥睨者，張華使其客雷煥發酆城獄，取寶劍佩之，華終以忠遇禍，坐此也夫。今此山之上，上帝賜寶以奠南極，而貪冒無知之夷，欲以力取而己有之，其誅死宜哉！

皇宋元豐五年七月，詔封山神為峻靈王，用部使者承議郎彭次雲之請也。紹聖四年七月，瓊州別駕蘇軾，以罪譴於儋，至元符三年五月，有詔徙廉州。自念謫居海南三歲，飲鹹食腥，陵暴颶霧而得還者，山川之神實相之。再拜稽首，西嚮而辭焉，且書其事，碑而銘之。山有石池，產紫鱗魚，民莫敢犯，石峰之側多荔支、黃柑，得就食，持去，則有風雹之變。其銘曰：

瓊崖千里塊海中，民夷錯居古相容。方壺蓬萊此別宮，峻靈獨立秀且雄。為帝守寶甚嚴恭，庇蔭嘉穀歲屢豐。小大逍遙遠鰕龍，鶢鶋安栖不避風。我浮而西今復東，銘碑曄然照無窮。

伏波將軍廟碑

漢有兩伏波，皆有功德於嶺南之民。前伏波，邳離路侯也。後伏波，新息馬侯也。南越自三代不能有，秦雖稍通置吏，旋復為夷。邳離始伐滅其國，開九郡。然至東漢，二女子側、貳反嶺南，震動六十餘城。世祖初平天下，民勞厭兵，方閉玉關，謝西域，況南荒何足以辱王師，非新息苦戰，則九郡左衽至今矣。由此論之，兩伏波廟食於嶺南者，均也。古今所傳，莫能定於一。自徐聞渡海，適朱崖，南望連山，若有若無，杳杳一髮耳。艤舟將濟，眩栗喪魄。海上有伏波祠，元豐中詔封忠顯王，凡濟海者必卜焉。曰：「某日可濟乎？」必吉而後敢濟。使人信之如度量衡石，必不吾欺者。嗚呼，非盛德其孰能然！自漢以來，朱崖、儋耳，或置或否。揚雄有言：「朱崖之棄，捐之之力也，否則介鱗易我衣裳。」此言施於當時可也。自漢末至五代，中原避亂之人，多家於此。今衣冠禮樂，蓋斑斑然矣，其可復言棄乎！四州之人，以徐聞為咽喉。南北之濟者，以伏波為指南，事神其敢不恭。軾以罪謫儋耳三年，今乃獲遷海北，往返皆順風，念無以荅神貺者，乃碑而銘之。銘曰：

至嶮莫測海與風，至幽不仁此魚龍，至信可恃漢兩公，寄命一葉萬仞中。自此而南洗汝胸，撫循民夷必清通。自此而北端汝躬，屈信窮達常正忠。生為人英沒愈雄，神雖無言意我同。

* * *

