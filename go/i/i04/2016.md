

## 蘇東坡全集

##### 東坡後集
　　　`卷十六`

* * *

傳一首

率子廉傳

率子廉，衡山農夫也。愚朴不遜，衆謂之率牛。晚隸南嶽觀為道士。觀西南七里，有紫虛閣，故魏夫人壇也。道士以荒寂，莫肯居者，惟子廉樂居之，端默而已。人莫見其所為。然頗嗜酒，往往醉臥山林間，雖大風雨至不知，虎狼過其前，亦莫害也。

故禮部侍郎王公祜出守長沙，奉詔禱南嶽，訪魏夫人壇。子廉方醉不能起，直視公曰：「村道士愛酒，不能常得，得輒徑醉，官人恕之。」公察其異，載與俱歸。居月餘，落漠無所言，復送還山，曰：「尊師韜光內映，老夫所不測也，當以詩奉贈。」既而忘之。一日晝寢，夢子廉來索詩，乃作二絕句，書板置閣上。衆道士驚曰：「率牛何以得此？」太平興國五年六月十七日，忽使謂觀中人曰：「吾將有所適，閣不可無人，當速遣繼我者。」衆道士自得王公詩，稍異之矣。及是，驚曰：「天暑如此，率牛安往？」狼狽往視，則死矣。衆始大異之，曰：「率牛乃知死日耶？」葬之嶽下。

未幾，有南臺寺僧守澄，自京師還，見子廉南薰門外，神氣清逸。守澄問何故出山？笑曰：「閑游耳。」寄書與山中人，澄歸，乃知其死。驗其書，則死日也。發其冢，杖屨而已。

東坡居士曰：「士中有所挾，雖小技，不輕出也，況至人乎！至人固不可得，識至人者，豈易得哉！王公非得道，不能知率牛之異也。」居士嘗作三槐堂記，意謂公非獨慶流其子孫，庶幾身得道者。及見率子廉事，益信其然。公詩不見全篇，書以遺其曾孫鞏，使求之家集而補之，或刻石置紫虛閣上云。

祝文十六首

潁州謁文宣王廟祝文

軾以諸生遭遇，入侍帷幄，出典民社。蒞事之始，祗見於學。先聖先師實臨之。敬行所聞，敢忘其舊。尚饗。

謁諸廟祝文

軾以侍臣出守，承宣上意，以民為本。祗敬事神，所以芘民。蒞事之始，祗見祠下。尚饗。

德音到州祭諸廟祝文

維年月日，具位蘇軾，謹以清酌庶羞之奠，敢昭告于某神。上清儲祥宮成，敷宥四海，均福於下。有詔守臣，凡在秩祀，罔不祗薦。維神導和却沴，保民無疆，以稱朝廷至仁之意。尚饗。

祈雨迎張龍公祝文

維元祐六年，歲次辛未，十月丙辰朔，二十五日庚辰，龍圖閣學士左朝奉郎知潁州軍州事蘇軾，謹請州學教授陳師道，并遣□□承務郎迨，以清酌庶羞之奠，敢昭告于昭靈侯張公之神。稽首龍公，民所祗威。德博而化，能潛能飛。食于潁人，淮潁是依。受命天子，命服有輝。為國庇民，凡請莫違。歲旱夏秋，秋穀既微。冬又不雨，麥槁而腓。閔閔農夫，望歲畏飢。並走羣望，莫哀我欷。於赫遺蛻，靈光照幃。惠肯臨我，言從其妃。翿舞雩詠，薦其絜肥。雨雪在天，公執其機。游戲俯仰，千里一麾。被及淮甸，三輔王畿。積潤滂流，浹日不晞。我率吏民，鼓鐘旄旂。拜送于郊，以華其歸。尚饗。

送張龍公祝文

維元祐六年，歲次辛未，十二月乙酉朔，十日甲午，龍圖閣學士左朝奉郎知潁州軍州事兼管內勸農使輕車都尉賜紫金魚袋蘇軾，謹以清酌庶羞之奠，敢昭告于昭靈侯張公之神。赫赫龍公，甚武且仁。赴民之急，如謀其身。有不應祈，惟汝不虔。我自洗濯，齋居誠陳。旱我之罪，勿移於民。公顧聽之，如與我言。玉質金相，其重千鈞。惠然肯來，共者四人。眷此行宮，為留浹辰。再雨一雪，既洽且均。何以報之，榜銘皆新。詔公之德，于億萬年。惟師道、迨，復餞公還。咨爾庶邦，益敬事神。尚饗。

立春祭土牛祝文

三陽既應，庶草將興。爰出土牛，以戒農事。丹青設象，蓋惟風俗之常；耕獲待時，必有陰陽之助。仰惟靈德，佑我穡人。尚饗。

謝晴祝文

吏既不德，致災病民。一雨一霽，輒號於神。風回雪止，農事並作。神則有功，吏亦知怍。凍餒之蘇，其賜不貲。嗟我吏民，為報之微。尚饗。

祈雨僧伽塔祝文

維元祐七年，歲次壬申，三月甲申朔，十二日乙未，龍圖閣學士左朝奉郎新知揚州軍州事充淮南東路兵馬鈐轄蘇軾，謹以香燭茶果之供，敢昭告于大聖普照王之塔。淮東西連歲不稔，農末皆病，公私並竭。重以浙右大荒，無所仰食。望此夏田，以日為歲。大麥已秀，小麥已孕。時雨不至，垂將焦枯。凶豐之決，近在旬日。軾移守廣陵，所部十郡。民窮為盜，職守當憂。才短德薄，救之無術。伏願大聖普照王，以解脫力，行平等慈。噫欠風雷，咳唾雨澤。救焚拯溺，不待崇朝。敬瀝肝膽，尚鑒聽之。尚饗。

定州謁諸廟祝文

惟皇上帝，分命羣祀。降釐下土，惟我元后。臨遣近臣，鎮撫一方。幽明雖殊，保民惟均。蒞事之始，祗見祠下。若賦政疵纇，敢逃其罰。雨暘以時，疾疫不作，亦竊有望於神。尚饗。

謁文宣王祝文

軾以諸生進位於朝，入參侍從，出典方面。蒞事之始，祗見廟下。居敬行簡，以臨其民。軾雖不敏，請事斯語。尚饗。

北嶽祈雨祝文

維元祐九年，歲次甲戌，四月壬寅朔，十六日丁巳，端明殿學士兼翰林侍讀學士左朝奉郎定州路安撫使兼馬步軍都總管知定州軍州及管內勸農使輕車都尉賜紫金魚袋蘇軾，敢以制幣茶果清酌之奠，敢昭告于北嶽安天元聖帝。都城以北，燕薊之南，既徂歲而不登，又歷時而未雨。公私並竭，農末皆傷。麥將槁而禾未生，民既流而盜不止。豐凶之決，近在浹辰；溝壑之憂，上貽當宁。仰止喬嶽，食於朔方。卷舒雲霓，呼吸雨霽。若其安視小民之急，何以仰符上帝之仁。軾以短才，謬膺重寄。倘有罪以致旱，寧降罰於微躬。今者得請於朝，齋居以禱。旦夕是望，吁嗟而求。雨我夏田，兼致西成之富；實茲邊廩，少寬北顧之憂。拜賜以時，敢忘其報。尚饗。

立春祭土牛祝文

敢昭告于勾芒之神。木鐸傳音，官師相儆。土牛示候，稼穡將興。敢徼福於有神，庶保民於卒歲。無作水旱，以登麥禾。尚饗。

春祈北嶽祝文

西起太行，東屬碣石，南至於河，皆神所食。吏謹刑政，農畢其力。風雨時若，則神之職。方此東作，敬薦其絜。賜之豐歲，以昭靈德。尚饗。

春祈諸廟祝文

天既佑民，必期於無害；農惟歲望，敢請於有神。願疾沴之不興，庶風雨之時若。敢忘舊典，以報豐年。尚饗。

祈雨諸廟祝文

某神之靈。去歲之秋，民苦飢饉。望此一麥，以日為歲。不雨彌月，敢以病告。與其救之於已竭，不若起之於未枯。敢冀有神，時賜甘澤。豐登之報，我其敢忘。尚饗。

定州辭諸廟祝文

軾得罪於朝，將適嶺表。雖以謫去，敢不告行。區區之心，神所鑒聽。尚饗。

祭文十五首

祭大覺禪師文

維年月日，具位蘇軾，謹以香茶蔬果，致奠故大覺禪師器之之靈。於穆仁祖，威神在天。山陵之成，二十九年。當時遺老，存者幾人。矧如禪師，方外之臣。頌詩往來，月璧星珠。昭回之光，下燭海隅。昔本無生，今亦無滅。人懷昭陵，涕泗哽噎。我在壯歲，屢親法筵。餽奠示別，豈免悽然。尚饗。

`祭歐陽文忠公夫人文``潁州`

維元祐六年，歲次辛未，九月丙戌朔，從表姪具位蘇軾，謹以清酌肴果之奠，昭告于故太師兗國文忠公安康郡夫人之靈。嗚呼，軾自齠齓，以學為嬉。童子何知，謂公我師。晝誦其文，夜夢見之。十有五年，乃克見公。公為拊掌，歡笑改容。此我輩人，餘子莫羣。我老將休，付子斯文。再拜稽首，過矣公言。雖知其過，不敢不勉。契闊艱難，見公汝陰。多士方譁，而我獨南。公曰子來，實獲我心。我所謂文，必與道俱。見利而遷，則非我徒。又拜稽首，有死無易。公雖云亡，言如皎日。元祐之初，起自南遷。叔季在朝，如見公顏。入拜夫人，羅列諸孫。敢以中子，請婚叔氏。夫人曰然，師友之義。凡二十年，再升公堂。深衣廟門，垂涕失聲。白髮蒼顏，復見潁人。潁人思公，曰此門生。雖無以報，不辱其門。清潁洋洋，東注於淮。我懷先生，豈有涯哉。尚饗。

祭張文定公文三首

維元祐六年，歲次辛未，十二月乙卯朔，八日壬戌，門生龍圖閣學士左朝奉郎知潁州軍州事兼管內勸農使輕車都尉賜紫金魚袋蘇軾，謹以清酌庶羞之奠，昭告于故太子太保樂全先生張公之靈。嗚呼！道大如天，見存乎人。小智自私，莫識其真。公生而悟，得其全淳。久乃妙物，凜然疑神。初如龍鳳，不可擾馴。游於帝郊，尚以其仁。可望可見，而不可親。師心而行，自屈自信。八十五年，以沒元身。我先大夫，古之天民。被褐懷寶，陸沈峨岷。公曰惜哉，王國之珍。此太史公，筆回千鈞。獨置一榻，不延餘賓。時我兄弟，尚未冠紳。得交於公，先子是因。我晚聞道，困於垢塵。每從公談，棄故服新。頃獨怪公，倒廩傾囷。盡發其秘，有懷畢陳。曰再見子，恐無復辰。出戶遲遲，默焉銜辛。穆穆昭陵，二三元臣。惟公終始，高節邁倫。一慟永已，山摧川堙。公視富貴，如賤與貧。公視生死，如夕與晨。老不惰媮，疾不嚬呻。有化非亡，有隱非淪。我獨何為，涕流於巾。嗚呼哀哉！尚饗。

軾於天下，未嘗誌墓。獨銘五人，皆盛德故。偉歟我公，實浮於聲。知公者天，寧俟此銘。今公永歸，我留淮海。寓辭千里，濡袂有漼。尚饗。

我游門下，三十八年，如俯仰中。十五年間，六過南都，而五見公。升堂入室，問道學禮，靡求不供。有契于心，如水傾海，如橐鼓風。風水之合，豈特無異，將初無同。孰云此來，慟哭不聞，高堂莫空。斂不拊棺，葬不執紼，我愧於胸。公知我深，我豈不知，公之所從。生不求人，沒不求天，自與天通。天不吾欺，壽考之餘，報施亦豐。一子四孫，鸞鵠在庭，以華其終。自我先子，逮今三世，為好無窮。以我此心，與此一觴，達於幽宮。尚饗。

祭龍井辯才文

嗚呼！孔老異門，儒釋分宮。又於其間，禪律相攻。我見大海，有北南東。江河雖殊，其至則同。雖大法師，自戒定通。律無持破，垢凈皆空。講無辯訥，事理皆融。如不動山，如常撞鐘。如一月水，如萬竅風。八十一年，生雖有終。遇物而應，施則無窮。我初適吳，尚見五公。講有辯、臻，禪有璉、嵩。後二十年，獨餘此翁。今又往矣，後生誰宗。道俗欷歔，山澤改容。誰持一盃，往弔井龍。我去杭時，白叟黃童。要我復來，已許于中。山無此老，去將安從。噫參寥子，往奠必躬。豈無他人，莫寫我胸。

祭亡妻同安郡君文

維元祐八年，歲次癸酉，八月丙午朔，初二日丁未，具位蘇軾，謹以家饌酒果，致奠於亡妻同安郡君王氏二十七娘之靈。嗚呼！昔通義君，沒不待年。嗣為兄弟，莫如君賢。婦職既修，母儀甚敦。三子如一，愛出於天。從我南行，菽水欣然。湯沐兩郡，喜不見顏。我曰歸哉，行返丘園。曾不少須，棄我而先。孰迎我門，孰餽我田。已矣奈何，淚盡目乾。旅殯國門，我實少恩。惟有同穴，尚蹈此言。嗚呼哀哉！尚饗。

`祭韓忠獻公文``定州`

維元祐八年，歲次癸酉，十一月初一日乙亥，端明殿學士兼翰林侍讀學士左朝奉郎定州路安撫使兼馬步軍都總管知定州軍州事上輕車都尉賜紫金魚袋蘇軾，謹以清酌庶羞之奠，昭告于魏國忠獻公之靈。嗚呼！我生雖晚，尚及昔人。堂堂魏公，河嶽之神。四十餘年，其德日新。鐘鼎有盡，竹帛莫陳。惟其大節，蔽以一言。忠以事君，允也上臣。我與弟轍，來自峨岷。公網羅之，若獲鳳麟。契闊艱難，手書見存。勿以大匠，笑彼汗顏。援手拯溺，期我於仁。豈知無用，既老益頑。意廣才疏，將歸丘園。上未忍棄，畀之中山。公治此邦，沒食其民。我獨何幸，敬踐後塵。公惟人傑，而不自賢。堂名閱古，以古律身。況我小生，罕見寡聞。敢不師公，治民與軍。雖無以報，不辱其門。尚饗。

`大行太皇太后靈駕發引文``定州`

因山告成，同軌畢至。玉衣永閟，風馭莫追。萬國山河，尚憑於坤載；四方老稚，遽失於母慈。欲強名言，難形德化。積此九年之澤，輔成百世之安。乃眷中山，控臨朔野。華戎異服，涕慕同聲。目斷東朝，永絕簾帷之望；神馳西洛，想聞笳鼓之音。臣等各守邊垂，莫親饋奠。徒因僚吏，以致攀號。尚饗。

祭滕大夫母楊夫人文

維元祐九年，歲次甲戌，三月壬申朔，端明殿學士兼翰林侍讀學士左朝奉郎、知定州軍州事蘇軾，謹以清酌庶羞之奠，昭告于近故長安縣太君楊氏之靈。嗚呼！士盛慶曆，如漢武、宣。用兵西方，故西多賢。惟時滕公，實顯於西。文武殿邦，尹、范是齊。功名不終，有命有義。我時童子，知為公喟。四十餘年，墓木十圍。乃識其子，傾蓋不疑。忠厚且文，前人是似。秉心平反，慈訓則爾。仰止德人，如岡如陵。升堂而拜，我愧未能。豈其微疾，一慟永已。胡不百年，以慰其子。壽祿在天，考終非亡。鵲巢之應，子孫其昌。尚饗。

惠州祭枯骨文

爾等暴骨於野，莫知何年。非兵則民，皆吾赤子。恭惟朝廷法令，有掩骼之文；監司舉行，無吝財之意。是用一新此宅，永安厥居。所恨犬豕傷殘，螻蟻穿穴。但為藂冢，罕致全軀。幸雜居而靡爭，義同兄弟；或解脫而無戀，超生人天。

祭亡妹德化縣君文

嗚呼！宮傅之孫，十有六人。契闊死生，四人僅存。維我令妹，慈孝溫文。事姑如母，敬夫如賓。玉立二甥，實華我門。一秀不實，何辜於神。謂當百年，觀此騰振。云何俯仰，一嚬再呻。救藥靡及，奄為空雲。萬里海涯，百日訃聞。拊棺何在，夢淚濡茵。長號北風，寓此一樽。

祭柳仲遠文二首

嗚呼哀哉。我生多故，愈老愈艱。親朋幾人，日化日遷。逝者如風，訃來逾年。一慟海徼，摧胸破肝。痛我令妹，天獨與賢。德如召南，壽甫見孫。矧我仲遠，孝友恭溫。天若成之，從致有聞。富以學術，又昌以言。久而不試，理豈其然。崎嶇有求，凡以為親。雖不負米，實勞且勤。知止於此，不如歸閑。哀我孤甥，孝如閔、顏。銜痛遠訴，誰撫誰存。逝者已矣，存者何冤。慎勿致毀，以全汝門。以慰我仲遠永歸之魂。嗚呼哀哉！尚饗。

我厄於南，天降罪疾。方之古人，百死有溢。天不我亡，亡其朋戚。如柳氏妹，夫婦連璧。云何兩逝，不憗遺一。我歸自南，宿草再易。哭墮其目，泉壤咫尺。閎也有立，氣貫金石。我窮且老，似舅何益。易其墓側，可置萬室。天定勝人，此語其必。尚饗。

祭吳子野文

朝奉郎提舉成都府玉局觀蘇軾謹以清酌庶羞之奠，告于故吳子野遠游先生之靈。嗚呼子野，道與世違。寂默自求，闔門垂幃。兀爾坐忘，有似子微。或似壼子，杜氣發機。徧交公卿，靡所求希。急人緩己，忘其渴飢。道路為家，惟義是歸。卒老於行，終不自非。送我北還，中道弊衣。有疾不藥，但却甘肥。問以後事，一笑而麾。飄然脫去，雲散露晞。我獨何為，感歎歔欷。一酹告訣，逝舟東飛。尚饗。

* * *

