

## 蘇東坡全集

##### 東坡後集
　　　`卷十八`

* * *

墓誌銘五首

`故龍圖閣學士滕公墓誌銘``代張文定公作`

神宗英文烈武聖孝皇帝，初臨海內，厲精為治，旁求天下，以出異人，得英偉大度之士。滕公元發始見知于英祖，而未及用，書其姓名藏于禁中，帝以是知之。既見公，姿度雄爽，問天下所以治亂。不思而對曰：「治亂之道，如黑白東西，所以變色易位者，朋黨亂之也。」帝曰：「卿知君子小人之黨乎？」公曰：「君子無黨。譬之草木，綢繆相附者必蔓草，非松柏也。朝廷無朋黨，雖中主可以濟，不然，雖上聖不治。」帝太息曰：「天下名言也。」遂以右正言知制誥諫院開封府拜御史中丞翰林學士，且大用矣。而公性疏達不疑，在帝前論事如家人父子，言無文飾，洞見肝鬲。帝知其誠盡，事無鉅細，人無親疏，輒以問公。或中夜降手詔，使者旁午，公隨事解荅，不自嫌外。而執政方立新法，天下洶洶，恐公有言而帝信之，故相與造事謗公。帝雖不疑，然亦出公于外。以翰林侍讀學士知鄆州，移定與青留守南都，徙齊、鄧二州，用公之意，蓋未衰也。而公之妻黨，有犯法至大不道者，小人因是出力擠公，必欲殺之。帝知其無罪，落職知池州。徙蔡，未行，改安州。既罷，入朝，未對。而左右不悅者，又中以飛語。復貶筠州。士大夫為公危慄，或以為且有後命。公談笑自若，曰：「天知吾直，上知吾忠，吾何憂哉！」乃上書自明，帝覽之，釋然，即以為湖州。方且復用，而帝升遐。公讀遺詔，僵仆頓絕。久之乃蘇，曰：「已矣，吾無所自盡矣。」今上即位，徙公為蘇、揚二州，除公龍圖閣直學士，復以為鄆州，徙真定、河東。治邊凜然，威行西北，號稱名將。而宦官為走馬者，誣公病不任職，詔徙許州。御史論公守邊奇偉之狀，且言其不病，詔復留河東，而公已老，蓋年七十有一矣。即力求淮南，上不得已，乃以龍圖閣學士知揚州，未至而薨。蓋元祐五年十月二十四日也。方平歷事三宗，逮與天聖、景祐間賢公卿游。公雖為晚進，而開濟之資，邁往之氣，蓋有前人風度。以先帝神武英斷，知公如此，而終不大用。每進，小人輒讒之。公嘗上章自訟，有曰：「樂羊無功，謗書滿篋。即墨何罪？毀言日聞。」天下聞而悲之。嗚呼，命也夫！

公諱甫，字元發。其後避高魯王諱，以字為名，而字達道。東陽人也。滕氏出周文王之子錯，封於滕，所謂滕叔繡者。十一代祖令琮為唐國子司業，令琮生太常博士翼，翼生贈戶部侍郎伉，伉生贈禮部侍郎蓋，蓋生戶部尚書贈右僕射珦，珦生太中大夫睦州刺史邁，邁生越州觀察推官![糹勃](../../imgs/260bf.gif)，![糹勃](../../imgs/260bf.gif)生祠部郎中文規，文規生公之曾祖諱仁俊，為溫州永嘉令。祖諱鑒，不仕。皇考諱高，贈中大夫。曾祖母、祖母皆范氏，繼祖母陳氏。皇妣王氏，追封太原郡君，生公之夕，夢虎行月中而墮其室。

九歲能賦，敏捷過人。范希文，皇考舅也，見公而奇之，教以為文。希文為蘇州，而安定胡先生瑗居于蘇，公往從之，門人以千數，第其文，公常為首。嘗舉進士，試于庭。宋子京奇其文，擢為第三人，而以聲韻不中法，罷之。其後八年，復中第第三。

授大理評事，通判湖州。時孫元規守錢塘，一見公曰：「名臣也，後當為賢將。」授以治劇守邊之要。

召試學士院，充集賢校理，判吏部南曹，除開封府推官，三司鹽鐵戶部判官，同修起居注，判戶部勾院。公在館閣，未嘗就第見執政，故宰相不悅，不遷者十年。既遇知神宗，為諫官，知無不言。然御史中丞王陶論宰相不押班為跋扈，上以問公。公曰：「宰相固有罪，然以為跋扈，則臣為欺天陷人矣。」

為開封府。三獄皆滿，公視事之日，理出數百人，決遣殆盡，京師翕然稱之。

為御史中丞。中書、密院議邊事，多不合。趙明與西人戰，中書賞功，而密院降約束；郭逵修堡，樞密院方詰之，而中書已下褒詔矣。公言：「戰守大事也，安危所寄。今中書欲戰，密院欲守，何以令天下！願敕大臣，凡戰守除帥，議同而後下。」上善之。諫官楊繪言宰相不當以其子判鼓院。上曰：「繪不習朝廷事，鼓院傳達而已，何與於事？」公曰：「人有訴宰相者，使其子傳達之，可乎？且天下見宰相子在是，豈敢復訴事？」上悟，為罷之。种諤擅築綏州，且與薛向發諸路兵，環、慶、保安皆出剽掠，西人復誘殺將官楊定。公上疏，極言亮祚已納款，不當失信，邊隙一開，兵連民疲，必為內憂。京師郡國地震，公三上疏指陳致災之由。大臣不悅，出公知秦州。上面謂曰：「秦州非朕意也。」留不遣。詔館伴契丹使。前此館伴非其人，使者議神塔子事，往復紛然。是歲，契丹遣蕭林牙、楊興公來聘，朝廷憂之。公見興公，開懷與語，問其家世父祖事，委曲詳盡。興公驚且喜，不復論去歲事。將去，與公馬上泣別。林牙謂興公曰：「君與滕公善，豈將留此乎？」上聞之大喜。因公奏事殿中，歎曰：「朕欲擢卿執政。卿逾月不對，而大臣力薦用唐介矣。」公曰：「臣恨未有死所報陛下知遇，豈愛官職者。」唐淑問、孫覺言公短，上不信，悉以其言示公，所以慰勞公者甚厚。公頓首曰：「陛下無所疑，臣無所愧足矣。」

河朔地大震，涌沙出水，壞城池廬舍，命公為安撫使。官吏皆幄寢，居民恐懼，棄家而茇舍。公獨臥屋下，曰：「民恃吾以生，屋摧民死，吾當以身同之。」民始歸，安其室。乃命葬死者，食飢者，除田稅，察惰吏，修堤防，繕甲兵，督盜賊，河朔遂安。

使還，大臣將除公并州。上復留公開封府。民有王潁者，為鄰婦隱其金，閱數尹不能辨。潁憤悶至病。傴杖而訴於公。公呼鄰婦，一問得其情，取金還潁。潁奮身仰謝，失傴所在，投杖而出，一府大駭。

除翰林學士。夏國主秉常被篡，公言：「繼遷死時，李氏幾不立矣，當時大臣不能分建諸豪，乃以全地王之，至今為患。今秉常失位，諸將爭權，天以此遺陛下。若再失此時，悔將無及。請擇一賢將，假以重權，使經營分裂之，可不勞而定，百年之計也。」上奇其策，然不果用。

欲以公為三司使。力辭，已而除公瀛州安撫使。公入，頓首曰：「臣知事陛下而已，不能事黨人，願陛下少回昔日之眷，無使臣為黨人所快，則天下皆知事君為得，而事黨人為無益矣。」上為改容。

公以皇考諱，辭高陽關，乃除鄆州。治盜有方，不獨用威猛，時有所縱捨，盜為屏息。

移定州。許入覲，力言新法之害。曰：「臣始以意度其不可耳。今為郡守，親見其害民者。」具道所以然之狀。至定州，以上巳宴郊外，有報契丹入寇邊民來逃者，將吏大駭，請起治兵。公笑曰：「非爾所知也。」益置酒作樂。遣人諭逃者曰：「吾在此。虜不敢動。」使各歸業。明日問之，果妄。諸將以是服公。

韓忠彥使契丹，楊興公迎勞，問公所在，且曰：「滕公可謂開口見心矣。」忠彥歸奏，上喜，進公禮部侍郎，使再任。詔曰：「寬嚴有體，邊人安焉。」公因作堂，以「安邊」名之。公去國既久，而心在王室，著書五篇，一曰尊主勢，二曰本聖心，三曰校人品，四曰破朋黨，五曰贊治道，上之。其略曰：「陛下聖神文武，自足以斡運六合，譬之青天白日，不必點綴，自然清明。」識者韙其言。天下大旱，詔求直言。公上疏曰：「新法害民者，陛下既知之矣，但下一手詔，應熙寧二年以來所行新法，有不便者悉罷，則民氣和而天意解矣。」

富彥國之守青州也，嘗置教閱馬步軍九指揮。彥國既去，軍稍缺不補。公至青，復完之，至溢額數千。其後朝廷屢發諸路兵，或喪失不還，惟青州兵至今為盛。

其謫守池、安，皆以靜治聞，飲酒賦詩，未嘗有遷謫意。侍郎韓丕，旅殯于安五十年矣；學士鄭獬，安人也，既沒十年，貧不克葬。公皆葬之。著作佐郎木炎居喪以毀卒，公既助其葬，又為買田賙之。敕使謝諲市物于安，因緣為姦，民被其毒，公密疏姦狀，上為罷黜諲。自安定先生之亡，公常割俸以賙其子，及為湖州，祭其墓，哭之慟，東南之士歸心焉。

自揚徙鄆。歲方飢，乞淮南米二十萬石為備。鄆有劇賊數人，公悉知其所舍，遣吏掩捕皆獲，吏民不知所出。郡學生食不給，民有爭公田二十年不決者，公曰：「學無食，而以良田飽頑民乎！」乃請以為學田，遂絕其訟。學者作新田詩以美之。時淮南、京東皆大飢，公獨有所乞米為備，召城中富民與約曰：「流民且至，無以處之，則疾疫起，并及汝矣。吾得城外廢營地，欲為席屋以待之。」民曰：「諾。」為屋二千五百間，一夕而成。流民至，以次授地，井竈器用皆具。以兵法部勒，少者炊，壯者樵，婦女汲，老者休，民至如歸。上遣工部郎中王古按視之，廬舍道巷，引繩棋布，肅然如營陣。古大驚，圖上其事，有詔褒美。蓋活五萬人云。

徙真定。乞以便宜除盜，許之。然訖公之去，無一人死法外者。秋大熟，積飢之民，方賴以生，而有司爭糴，穀貴，公奏邊廩有餘，請罷糴二年，從之。

徙知太原府。河東兵勞民貧，而土豪將吏皆利於有警，故喜作邊事，民不堪命。公始至，蕃族來賀，令曰：「謹斥候，無開邊隙，有寇而失備，與無寇而生事者，皆斬。」自軍司馬沿邊安撫以下，皆勒以軍法。西人獵境上，河外請益兵。公曰：「寇來則死之，吾不出一兵也。」河東十二將，其四以備北，其八以備西，八將更休，為上下番。是歲八月，邊郡稱有警，請八將皆上，謂之防秋。公曰：「賊若并兵犯我，雖八將不敵也。若其不來，四將足矣。」卒遣更休。而將吏懼甚，扣閣爭之。公指其頸曰：「吾已捨此矣，頸可斷，兵不可出。」卒無寇，省芻粟十五萬。河東之所患者，鹽與和糴也。公稍更其法，明著稅額，而通鹽商配率糧草視物力高下，而不以占田多少為差，民以為便。陽曲縣舊治城西，汾決，徙城中，縣廢為荒田，公奏還之。使縣治堤防如黃河，民復成市。諸將駐列城者，長吏或不欲，捃誣以事，有至死者。公奏立法，將有罪徙他郡訊驗。諸將聞之，喜曰：「公保吾生，當報以死。」西夏請復故地，詔賜以四寨，而葭蘆隸河東。公曰：「取城易，棄城難。昔棄囉凡，西人襲我不備，喪金帛不貲，且為夷狄笑。」乃命部將訾虎、蕭士元以兵護遷，號令嚴整，寇不能近，無一瓦之失。將賜寨，公請先畫界而後棄，不從。西人已得地，則請凡畫界以綏德城為法，從之。公曰：「若法綏德，以二十里為界，則吳堡去葭蘆百二十里，為失百里矣。兵家以進退尺寸為強弱，今一舉而失百里，不可。」力爭之。已而諜者得西人之謀曰：「吾將出勁兵於義、吳二寨之間，劫漢使不得出兵，則二寨亦棄矣。」公遂復前議，章九上，至數萬言。議者謂近世名將無及公者。

公為文與詩，英發妙麗，每出一篇，學者爭誦之。篤於行義，事父母，撫諸弟，以孝友聞。臨大事，決大議，毅然不計死生。至於己私，則小心莊栗，惟恐有過。其事上及與人交，馭將吏，待妻子奴婢，一以至誠。仕自大理評事至右光祿大夫，職至龍圖閣學士，勳至上柱國，爵至南陽郡開國侯，食邑至一千六百戶，實封至八百戶，贈銀青光祿大夫。有文集二十卷。娶李氏，唐御史大夫栖筠之後，晉卿之女，累封建安郡君。先公卒，贈永寧郡君。子三人，祐、祁皆承奉郎，裕尚幼。女五人，長適朝請郎知楚州何洵直，次適宣德郎秘書省正字王炳，早卒。次適宣德郎太學博士王渙之，次復適王炳，季適方平之子朝散郎南京通判恕。孫男六人。將以元祐七年八月二十二日癸酉，葬于蘇州長洲縣彭華鄉陽山之栗塢。銘曰：

天之降材，千夫一人。人之逢時，千載一君。生之既難，得之豈易。而彼讒人，曾不少置。昔在帝堯，甚畏巧言。讒說震驚，雖堯亦然。偉哉滕公，廊廟之具。帝欲用公，將起輒仆。賴帝之明，雖仆復興。小試于邊，戎狄是膺。日月逝矣，歲不我與。老成云亡，吾誰與處。若古有訓，無競維人。公之治邊，折衝精神。猛虎在山，藜藿茂遂。及其既亡，樵牧所易。公官三品，以壽考終。我銘之悲，夫豈為公。

王子立墓志誌銘

子立諱適，趙郡臨城人也。始予為徐州，子立為州學生，知其賢而有文，喜怒不見，得喪若一，曰：「是有類子由者。」故以其子妻之。與其弟遹子敏，皆從予於吳興。學道日進，東南之士稱之。予得罪於吳興，親戚故人皆驚散，獨兩王子不去，送予出郊，曰：「死生禍福，天也，公其如天何。」返取余家，致之南都。而子立又從子由謫於高安、績溪，同其有無，賦詩絃歌，講道著書於席門茅屋之下者五年，未嘗有慍色。予與子由有六男子，皆以童子從子立游，學文有師法，人人自重，不敢嬉宕，子立實使然。元祐四年冬，自京師將適濟南，未至，卒于奉高之傳舍，蓋十月二十五日也。享年三十五。

曾祖諱璘，贈中書令。妣田氏，楚國夫人。祖鬷，工部侍郎知樞密院，贈太尉，謚忠穆。妣宋氏，仁壽郡夫人。考諱正路，比部郎中，知濮州，贈光祿大夫。妣李氏，壽安縣君。一女初伏，有遺腹子裔。文集十五卷，其學長於禮服，子由謂其文「朱絃疏越，一唱而三歎」者也。七年十一月五日，其兄蘧子開，葬于臨城龍門鄉兩口村先塋之側。銘曰：

知性以為存，不壽非其怨也。知義以為榮，不貴非其羨也。而未能忘於文，則猶有意於傳也。嗚呼！百世之後，其姓名與我皆隱顯也。

寶月大師塔銘

寶月大師惟簡，字宗可，姓蘇氏，眉山人。於予為無服兄。九歲，事成都中和勝相院慧悟大師。十九得度，二十九賜紫，三十六賜號。其同門友文雅大師惟慶為成都僧，統所治萬餘人，鞭笞不用，中外肅伏。慶博學通古今，善為詩，至於持律總衆，酬酢事物，則師密相之也。凡三十餘年，人莫知其出於師者。

師清亮敏達，綜練萬事，端身以律物，勞己以裕人，人皆高其才，服其心。凡所欲為，趨成之。更新其精舍之在成都與郫者，凡二百七十三間，經藏一，盧舍那阿彌陀彌勒大悲像四，塼橋二十七，皆談笑而成，其堅緻可支一世。師於佛事雖若有為，譬之農夫畦而種之，待其自成，不數數然也。故余嘗以為修三摩鉢提者。蜀守與使者皆一時名公卿，人人與師善。然師常罕見寡言，務自却遠，蓋不可得而親疏者。喜施藥，所活不可勝數。少時瘠黑如梵僧，既老而晳，若復少者。或曰：「是有陰德發於面，壽未可涯也。」

紹聖二年六月九日，始得微疾，即以書告於往來者，敕其子孫皆佛法大事，無一語私其身。至二十二日，集其徒問日蚤暮。及辰，曰吾行矣。遂化，年八十四。是月二十六日，歸骨于城東智福院之壽塔。弟子三人，海慧大師士瑜先亡；次士隆；次紹賢，為成都副僧統。孫十四人，悟遷、悟清、悟文、悟真、悟緣、悟深、悟微、悟開、悟通、悟誠、悟益、悟權、悟緘。曾孫三人，法舟、法榮、法原。以家法嚴，故多有聞者。師少與蜀人張隱君少愚善，吾先君宮師亦深知之，曰：「此子才用不減澄觀，若事當有立於世，為僧亦無出其右者。」已而果然。予謫居惠州，舟實來請銘。銘曰：

大師寶月，古字簡名。出趙郡蘇，東坡之兄。自少潔齊，老而彌剛。領袖萬僧，名聞四方。壽八十四，臘六十五。瑩然摩尼，歸真于上。錦城之東，松柏森森。子孫如林，蔽芾其陰。

陸道士墓誌銘

道士陸惟忠，字子厚，眉山人。家世為黃冠師。子厚獨狷潔精苦，不容於其徒，去之遠游。始見予黃州，出所作詩，論內外丹指略，蓋自以為決不死者。然予嘗告之曰：「子神清而骨寒，其清可以仙，其寒亦足以死。」其後十五年，復來見予惠州，則得瘦疾，骨見衣表，然詩益工，論內外丹益精。曰：「吾真坐寒而死矣。每從事於養生，輒有以敗之，類物有害吾生者。」予曰：「然。子若死，必復為道士，以究此志。」予時適得美石如黑玉，曰：「當以是志子墓。」子厚笑曰：「幸甚。」久之，子厚去予之河源開元觀，客於縣令馮祖仁，而予亦謫海南。是歲五月十九日，竟以疾卒，年五十。祖仁葬之觀後，蓋紹聖四年也。銘曰：

嗚呼多藝此黃冠，詩棋醫卜內外丹。無求於世宜堅完，龜飢鶴瘦終難安。哀哉六巧坐一寒，柷子復來少宏寬，毋復清詩助痟酸。龍虎九成無或奸，往駕赤螭驂青鸞。

惠州官葬暴骨銘

有宋紹聖二年，官葬暴骨于是。是豈無主？仁人君子，斯其主矣。東坡居士銘其藏曰：

人耶天耶？隨念而徂。有未能然，宅此枯顱。後有君子，無廢此心。陵谷變遷，復棺衾之。

### 神道碑一首

`趙康靖公神道碑``代張文定公作`

宋有天下百二十有五年，六聖相師，專用一道曰仁，不雜他術。刑以不殺為能，兵以不用為功，財以不聚為富，人以不作聰明為賢。雖有絕人之材，而德不至，終不大用。六聖一心，守之不移。故自建隆以來至于今，卿相大臣，號多長者。記人之功，忘人之過，含垢匿瑕，犯而不校，以為常德。是以四方乂安，兵革不試，民之戴宋，有死無二。自漢以來，未有如今日之盛者。此六聖之德，而衆長者之助也。易曰：「師貞，丈人吉。」詩曰：「雖無老成人，尚有典刑。」書曰：「如有一介臣，斷斷猗，無他技，其心休休焉，其如有容。人之有技，若己有之；人之彥聖，其心好之，不啻若自其口出，是能容之，以保我子孫黎民。」故太子少師趙公，服事三朝四十餘年，其德合於易之所謂「丈人」，詩之所謂「老成」，書之所謂「一介臣」者。

公諱槩，字叔平，其先河朔人也，徙於宋之虞城七世矣。曾祖著，後唐國子毛詩博士，贈太師中書令。妣劉氏，楚國太夫人。祖惠，宋州楚丘令，贈太師中書令兼尚書令韓國公。妣李氏，燕國太夫人，父幹，尚書駕部員外郎，贈太師中書令，兼尚書令魯國公。妣張氏，魯國太夫人，高氏，唐國太夫人。

公七歲而孤，篤學自力。年十七舉進士。當時聞人劉筠、戚綸、黃宗旦皆稱其文詞必顯於時，而其器識宏遠，則皆自以為不及。當赴禮部試，楚守胡令儀醵黃金以贈之，公不受。天聖五年，擢進士第三人，授將作監丞，通判海州。歸見父老故人，幅巾徒步，人人至其家。召試學士院，除著作郎集賢校理，出知漣水軍。

公為進士時，鄧餘慶守漣水，館公於官舍，以教其子。餘慶所為多不法，公謝去。數月，餘慶以贓敗。及公為守，將至，或榜其所館曰豹隱堂，賦者三十餘人。歲飢，公勸誘富民，得米萬石，所活不可勝數。漣水有魚池，利入公帑，歲殺魚十餘萬，公始罷之，作放生碑池上。

移守通州，入為開封府推官。奏事殿中，賜五品服，且欲以為直集賢院。宰相以例不可，出知洪州。屬吏有鄭陶、饒奭者，挾持郡事，肆為不法，前守莫能制。州有歸化兵，皆故盜賊配流，已而選充者。奭與郡人胡順之共造飛語以動公，曰：「歸化兵得廩米陳惡，有怨言，不更給善米，且有變。」公笑不荅。會歸化卒有自容州戍所逃還犯夜者，公即斬以徇，收陶下獄，得其姦贓，且奏徙奭歙州，一郡股栗。城西南隅，當大江之衝，水歲為民患，公建為石堤，高丈五尺，長二百丈，用石九千段，取之有方，民不以為勞。明年夏堤成，而水大至，度與城平，恃堤以全，至于今賴之。

遷刑部員外郎同知宗正寺，出知青州，改直集賢院。賦稅未入中限，敕縣不得輒催科。是歲，夏稅先一月辦，坐失舉張誥，奪官罷歸。起監密州酒，徙楚州糧料院，以郊赦還官職，知滁州。山東大賊李小二過境上，告人曰：「我東人也。公嘗為青州，東人愛之如父母，我不忍犯。」遂寇廬、壽，犬牙不入境。

召修起居注，朝廷欲用修玉牒。久之，除歐陽脩起居注，朝廷欲驟用脩而難於躐公。公聞之，乃請郡自便。以為天章閣待制，賜三品服，糾察在京刑獄，遷兵部員外郎，遂知制誥，勾當三班院。會郊禮當進階封，且任一子京官。乞以母封郡太君。宰相謂公學士擬封不久矣。公曰：「母年八十一，朝夕不可期，願及今以為榮。」許之。後遂以為例。

改知審官院，判秘閣，與高若訥同判流內銓。若訥言往嘗知貢舉，聞母病不得出，幾不能生。公矍然即請郡以便親。宰相謂公曰：「旦夕為學士，可少待也。」公不聽，遂除蘇州。

明年丁母憂，服除，召入翰林為學士，知貢舉，館伴契丹泛使，遂報聘焉。會獵于興雲山之西，請公賦詩。詩成，契丹主親酌玉盃以勸公，且以素扇授其近臣劉六符，寫公詩，置之懷袖。使還，加侍讀學士，歷右司郎中，中書舍人，提舉在京諸司庫務。姦人冷清詐稱皇子，遷之江南。公曰：「清言不妄，不可遷。若詐，亦不可不誅。」詔公與包拯雜治之，得其實，乃誅清。李參為河北轉運使，職事辦治，進秩二等，且官其一子。郭申錫為諫官，爭之曰：「參職事所當辦，無功不可賞。」上怒，欲罪申錫。公言：「陛下始面諭申錫，毋面從吾過。今黜之，何以示天下。」乃止。

以龍圖閣學士禮部侍郎知鄆州，徙南京留守，拜御史中丞。中官鄧保吉引剩員禁中燒銀，公力言其不可，遂出之。又言：「張茂實不宜典兵衛。」未行。會公拜樞密副使，復言之。乃出茂實知曹州。

拜參知政事。方是時，皇嗣未立，天下以為憂。仁宗始命英宗領宗正，公言宗正未足為重，遂與執政建言，宜立為皇太子。從之。

英宗即位，遷戶部侍郎，又遷吏部。熙寧初，遷左丞，公年七十矣，求去位，不許。章數上，乃以為觀文殿學士吏部尚書知徐州，遂請老不已，以太子少師致仕。

居睢陽十五年，猶以讀書著文憂國愛君為事。集古今諫爭為諫林一百二十卷奏之。上甚喜，賜詔曰：「士大夫請老而去者，皆以聲問不至朝廷為高。得卿所奏書，知有志愛君之士，雖退休山林，未嘗一日忘也。當置坐右，以時省閱。」上祠南郊明堂，率嘗召公陪祀，每辭以老疾，間嘗一至都下，亦以足疾辭不入見。詔中貴人撫問，二府就所館宴勞之。累階至特進，勳上柱國，封天水郡開國公，賜號推忠保德翊戴功臣。元豐初，省功臣號。三年，官制改，解特進。

六年正月十五日，薨于永安坊里第，享年八十八。輟視朝一日，贈太師，謚康靖。前作遺範以戒子孫，纖悉必具，以某年月日，葬于宋城縣天巡鄉，地與日皆公所自卜也。娶李氏，封汝陰郡夫人，先公二十五年卒于鄆州。子榮緒殿中丞，敦緒將作監主簿，皆早亡；元緒，宣德郎；公緒，校書郎。女二人，長適光祿寺丞王力臣，幼適朝奉大夫程嗣恭。孫男四人，嗣徽通直郎，嗣真宣義郎，嗣賢試校書郎，嗣光未命。曾孫男六人，韡太廟齋郎，餘未名。

公為人樂易深中，恢然偉人也。平生與人，實無所怨怒，非特不形於色而已。專務掩惡揚善，以德報怨，出於至誠，非勉強者。天下稱之，庶幾漢劉寬、唐婁師德之徒云。始，歐陽脩躐公為知制誥，人意公不能平。及脩坐累對詔獄，人莫敢為言，公獨抗章言脩無罪，為仇人所中傷，陛下不可以天下法為人報仇。上感悟，脩以故得全。公既老，脩亦退居汝南，公自睢陽往從之游，樂飲旬日。蘇舜欽為進奏院，以羣飲得罪。公言與會者，皆一時名人，若舉而棄之，失士大夫望，非朝廷福。張誥以贓敗竄海上，公坐貶累年，而憐誥終不衰，間使人至海上勞問賙給之。代馮浩為鄆州，吏舉按浩侵用公使錢三十萬，當以浩職田租償官。公曰：「浩，吾同年也，且知其貧，不可。」以己俸償之。公所為大略如此。至於敦尚契舊，葬死養孤，蓋不可勝數。

余於公為里人，少相善也，退而老於鄉，日從公游，蓋知之詳矣。元緒以墓碑為請，義不可以辭。銘曰：

維古任人，仁義是圖。仁近於弱，義近於迂。課其功利，歲計有餘。在漢孝文，發政之初。欲以利口，登進嗇夫。有臣釋之，實矢厥謨，世謂長者。絳侯相如，皆訥於言，有口若無。豈效此子，喋喋巧諛。帝用感悟，老成是親。清凈無為，鑒于暴秦。歷祀四百，世載其仁。赫赫我宋，以聖繼神。於穆仁宗，如歲之春。招延朴忠，屏遠佞人。豈獨左右，刑于庶民。維時趙公，含德不發。如圭如璧，如金如錫。置之不慍，用之不懌。帝識其心，長者之傑。遂授以政，歷任三葉。濟于艱難，不![ㄓˋ](../../imgs/3684.gif)不跋。公在朝廷，靖恭寡言。不忮不求，孰知其賢。望其容貌，有恥而悛。薄夫以敦，鄙夫以寬。今其亡矣，吾誰與存。作此銘詩，以詔後昆。

* * *

