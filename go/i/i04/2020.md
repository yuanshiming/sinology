

## 蘇東坡全集

##### 東坡後集
　　　`卷二十`

* * *

釋教二十五首

`海月辯公真贊``并引`

錢塘佛者之盛，蓋甲天下。道德才智之士，與妄庸巧偽之人，雜處其間，號為難齊。故於僧職正副之外，別補都僧正一員。簿帳案牒，奔走將迎之勞，專責正副以下，而都師領略其要，實以行解表衆而已。然亦通號為僧官，故高舉遠引山栖絕俗之士，不屑為之。惟清通端雅，外涉世而中遺物者，乃任其事，蓋亦難矣。予通守錢塘時，海月大師惠辯者，實在此位。神宇澄穆，不見慍喜，而緇素悅服，予固喜從之游。時東南多事，吏治少暇，而予方年壯氣盛，不安厥官。每往見師，清坐相對，時聞一言，則百憂冰解，形神俱泰。因悟莊周所言東郭順子之為人，人貌而天虛，緣而葆真，清而容物，物無道正，容以悟之，使人之意也消，蓋師之謂也歟？一日師臥疾，使人請予入山。適有所未暇，旬餘乃往，則師之化四日矣。遺言須予至乃闔棺，趺坐如生，頂尚溫也。予在黃州，夢至西湖上，有大殿榜曰彌勒下生，而故人辯才、海月之流，皆行道其間。師沒後二十一年，予謫居惠州，天竺凈惠師屬參寥子以書遺予曰：「檀越許與海月作真贊，久不償此願，何也？」予矍然而起，為說贊曰：

人皆趨世，出世者誰？人皆遺世，世誰為之？爰有大士，處此兩間。非濁非清，非律非禪。惟是海月，都師之式。庶復見之，衆縛自脫。我夢西湖，天宮化城。見兩天竺，宛如平生。雲披月滿，遺像在此。誰其贊之？惟東坡子。

`夢齋銘``并敘`

至人無夢。或曰：「高宗、武王、孔子皆夢，佛亦夢。夢不異覺，覺不異夢，夢即是覺，覺即是夢，此其所以為無夢也歟？」衛玠問夢於樂廣，廣對以想曰：「形神不接而夢，此豈想哉？」對曰：「因也。」或問因之說，東坡居士曰：「世人之心，依塵而有，未嘗獨立也。塵之生滅，無一念住。夢覺之間，塵塵相授。數傳之後，失其本矣。則以為形神不接，豈非因乎？人有牧羊而寢者，因羊而念馬，因馬而念車，因車而念蓋，遂夢曲蓋鼓吹，身為王公。夫牧羊之與王公亦遠矣，想之所因，豈足怪乎？居士始與芝相識於夢中，旦以所夢求而得之，今二十四年矣，而五見之。每見輒相視而笑，不知是處之為何方，今日之為何日，我爾之為何人也。」題其所寓室曰夢齋，而子由為之銘曰：

法身充滿，處處皆一。幻身虛妄，所至非實。我觀世人，生非實中。以寤為正，以寐為夢。忽寐所遇，執寤所遭。積執成堅，如丘山高。若見法身，寤寐皆非。知其皆非，寤寐無為。遨游四方，齋則不遷。南北東西，法身本然。

十八大阿羅漢頌

蜀金水張氏，畫十八大阿羅漢。軾謫居儋耳，得之民間。海南荒陋，不類人世，此畫何自至哉！久逃空谷，如見師友，乃命過躬，易其裝標，設燈塗香果以禮之。張氏以畫羅漢有名，唐末蓋世擅其藝，今成都僧敏行，其玄孫也。梵相奇古，學術淵博，蜀人皆曰：「此羅漢化生其家也。」軾外祖父程公，少時游京師，還遇蜀亂，絕糧不能歸，困臥旅舍。有僧十六人往見之曰：「我公之邑人也。」各以錢二百貸之，公以是得歸，竟不知僧所在。公曰：「此阿羅漢也。」歲設大供四。公年九十，凡設二百餘供。今軾雖不親覩其人，而困厄九死之餘，鳥言卉服之間，乃獲此奇勝，豈非希闍之遇也哉？乃各即其體像，而窮其思致，以為之頌。

第一尊者，結跏正坐，蠻奴側立。有鬼使者，稽顙于前，侍者取其書通之。頌曰

　　月明星稀，孰在孰亡。煌煌東方，惟有啟明。咨爾上座，及阿闍黎。代佛出世，惟大弟子。

第二尊者，合掌趺坐，蠻奴捧櫝于前。老人發之。中有琉璃缾，貯舍利十數。頌曰

　　佛無滅生，通塞在人。墻壁瓦礫，誰非法身。尊者斂手，不起于坐。示有敬耳，起心則那。

第三尊者，扶烏木養和。正坐。下有白沐猴獻果，侍者執盤受之。頌曰

　　我非標人，人莫吾識。是雪衣者，豈具眼隻。方食知獻，何愧於猿。為語柳子，勿憎王孫。

第四尊者，側坐屈三指，荅胡人之問。下有蠻奴捧函，童子戲捕龜者。頌曰

　　彼問云何，計數以對。為三為七，莫有知者。雷動風行，屈信指間。汝觀明月，在我指端。

第五尊者，臨淵濤，抱膝而坐。神女出水中，蠻奴受其書。頌曰

　　形與道一，道無不在。天宮鬼府，奚往而礙。婉彼奇女，躍于濤瀧。神馬凥輿，攝衣從之。

第六尊者，右手支頤，左手拊稚師子。顧視侍者，擇瓜而剖之。頌曰

　　手拊雛猊，目視瓜獻。甘芳之意，若達于面。六塵並入，心亦徧知。即此知者，為大摩尼。

第七尊者，臨水側坐。有龍出焉，吐珠其手中。胡人持短錫杖，蠻奴捧鉢而立。頌曰

　　我以道眼，為傳法宗。爾以願力，為護法龍。道成願滿，見佛不怍。盡取玉函，以畀思邈。

第八尊者，並膝而坐，加肘其上。侍者汲水過前，有神人涌出于地，捧槃獻寶。頌曰

　　爾以捨來，我以慈受。各獲其心，寶則誰有。視我如爾，取與則同。我爾福德，如四方空。

第九尊者，食已襆鉢，持數珠，誦呪而坐。下有童子，構火具茶，又有理筒注水蓮池中者。頌曰

　　飯食已畢，襆鉢而坐。童子茗供，吹籥發火。我作佛事，淵乎妙哉。空山無人，水流花開。

第十尊者，執經正坐。有仙人侍女焚香於前，頌曰

　　飛仙玉潔，侍女雲眇。稽首炷香，敢問至道。我道大同，有覺無脩。豈不長生？非我所求。

第十一尊者，趺坐焚香。侍者拱手，胡人捧函而立。頌曰

　　前聖後聖，相喻以言，口如布穀，而意莫傳。鼻觀寂如，諸根自例。孰知此香，一炷千偈。

第十二尊者，正坐入定枯木中，其神騰出于上，有大蟒出其下。頌曰

　　默坐者形，空飛者神。二俱非是，孰為此身？佛子何為？懷毒不已。願解此相，問誰縛爾。

第十三尊者，倚杖垂足側坐。侍者捧函而立，有虎過前，有童子怖匿而竊窺之。頌曰

　　是與我同，不噬其妃。一念之差，墮此髬髵。導師悲愍，為爾顰歎。以爾猛烈，復性不難。

第十四尊者，持鈴杵，正坐誦呪。侍者整衣於右，胡人橫短錫跪坐於左。有虵一角，若仰訴者。頌曰

　　彼髯而虬，長跪自言。特角亦來，身移怨存。以無言音，誦無說法。風止火滅，無相仇者。

第十五尊者，須眉皆白，袖手趺坐。胡人拜伏於前，蠻奴手持拄杖，侍者合掌而立。頌曰

　　聞法最先，事佛亦久。耄然衆中，是大長老。薪水井臼，老矣不能。摧伏魔軍，不戰而勝。

第十六尊者，橫如意趺坐。下有童子發香篆，侍者注水花盆中。頌曰

　　盆中浮紅，篆煙繚青。無問無荅，如意自橫。點瑟既希，昭琴不鼓。此間有曲，可歌可舞。

第十七尊者，臨水側坐，仰觀飛鶴。其一既下集矣，侍者以手拊之。有童子提竹籃，取果實投水中。頌曰

　　引之浩茫，與鸖皆翔。藏之幽深，與魚皆沉。大阿羅漢，入佛三昧。俯仰之間，再拊海外。

第十八尊者，植拂支頤，瞪目而坐。下有二童子，破石榴以獻。頌曰

　　植拂支頤，寂然跏趺。尊者所游，物之初耶。聞之於佛，及吾子思。名不用處，是未發時。

　　　　跋尾

佛滅度後，閻浮提衆生剛狠自用，莫肯信入。故諸賢聖皆隱不現，獨以像設遺言，提引未悟，而峨眉、五臺、廬山、天台猶出光景變異，使人了然見之。軾家藏十六羅漢像，每設茶供，則化為白乳，或凝為雪花桃李芍藥，僅可指名。或云：羅漢慈悲深重，急於接物，故多現神變。倘其然乎？今於海南得此十八羅漢像，以授子由弟，使以時修敬，遇夫婦生日，輒設供以祈年集福，并以前所作頌寄之。子由以二月二十日生，其婦德陽郡夫人史氏，以十一月十七日生。是歲中元日題。

`藥師琉璃光佛贊``并引`

佛弟子蘇籥，與其妹德孫，病久不愈。其父過，母范氏，供養祈禱藥師琉璃光佛，遂獲痊損。其大父軾，特為造畫尊像，敬拜稽首，為之贊曰：

我佛出現時，衆生無病惱。世界悉琉璃，大地皆藥草。我今衆稚孺，仰佛如翁媼。面頤既圓平，風末亦除掃。弟子籥與德，前世衲衣老。敬造世尊像，壽命仗佛保。

廣州資福寺羅漢閣碑

衆生以愛，故入生死。由於愛境，有逆有順。而生喜怒，造種種業。展轉六趣，至千萬劫。本所從來，唯有一愛，更無餘病。佛大醫王，對病為藥。唯有一捨，更無餘藥，常以此藥，而治此病。如水救火，應手當滅。云何衆生，不滅此病。是導師過，非衆生咎。何以故？衆生所愛，無過身體。父母有疾，割肉刺血，初無難色。若復鄰人，從其求乞，一爪一髮，終不可得。有二導師，其一清凈，不入諸相，能知衆生生死之本，能使衆生了然見知。不生不死，出輪回處。是處安樂，堪永依怙，無異父母。支體可捨，而況財物。其一導師，以有為心，行有為法。縱不求利，即自求名。譬如鄰人，求乞爪髮，終不可得，而況肌肉。以此觀之，愛吝不捨，是導師過。設如有人，無故取米，投坑穽中，見者皆恨。若以此米，施諸鳥雀，見者皆喜。鳥雀無知，受我此施，何異坑穽。而人自然，有喜有慍。如使導師，有心有為，則此施者，與棄何異。以此觀之，愛吝不捨，非衆生咎。四方之民，皆以勤苦，而得衣食，所得毫末，其苦無量。獨此南越嶺海之民，貿遷重寶，坐獲富樂。得之也易，享之也愧。是故其人，以愧故捨。海道幽險，死生之間，曾不容髮。而況飄墮羅剎鬼國，呼號神天，佛菩薩僧，以脫須臾。當此之時，身非己有，而況財物，實同糞土。是故其人，以懼故捨。愧懼二法，助發善心，是故越人輕施樂捨，甲於四方。東莞古邑，資福禪寺，有老比丘，祖堂其名，未嘗戒也，而律自嚴，未嘗求也，而人自施。人之施堂，如物在衡，損益銖黍，了然覺知。堂之受施，如水涵影，雖千萬過，無一留者。堂以是故，創作五百大阿羅漢，嚴凈寶閣，涌地千柱，浮空三成，壯麗之極，實冠南越。東坡居士，見聞隨喜，而說偈言：

五百大士栖此城，南珠大貝皆東傾。衆心回春柏再榮，鐵林東來閣乃成。寶骨未到先通靈，赤蛇白璧珠夜明。三十襲吉誰敢爭，層檐飛空俯日星。海波不搖颶無聲，天風徐來韻流鈴。一洗瘴霧冰雪清，人無南北壽且寧。

靜安縣君許氏繡觀音贊

太岳之裔，邑于靜安。學道求心，妙湛自觀。觀觀世音，凜不違顏。三年之後，心法自圓。聞思脩王，如日現前。心識其容，口莫能言。發于六用，以所能傳。自手達鍼，自鍼達線。為鍼幾何？巧歷莫算。鍼若是佛，佛當千萬。若其非佛，此相曷緣？孰融此二，為不二門？拜手敬贊，東坡老人。

繡佛贊

凡作佛事，各以所有。富者以財，壯者以力。巧者以技，辯者以言。若無所有，各以其心。見聞隨喜，禮拜贊歎。曾未及彼，一鍼之勞。而其獲報，等無有二。若復緣此，得度成佛。則此繡者，乃是導師。

東莞資福堂老柏再生贊

生石首肯，奘松肘回。是心茍真，金石為開。堂去柏枯，其留復生。此柏無我，誰為枯榮？方其枯時，不枯者存。一枯一榮，皆方便門。世人不聞，瓦礫說法。今聞此柏，熾然常說。

補禪月羅漢贊九首

美狠惡婉，自昔所聞。不圓其輔，有圓者存。現六極相，代衆生報。使諸佛子，具佛相好。

聃耳屬肩，綺眉覆顴。佛在世時，見此耆年。開口誦經，四十餘齒。時聞雷雹，出一彈指。

白![疊毛](../../imgs/3cb2.gif)在膝，貝多在巾。目視超然，忘經與人。面顱百皺，不受刀籋。無心掃除，留此殘雪。

右手扶杖，左手拊右。為手持杖，為杖持手。宴坐石上，安以杖為。無用之用，世人莫知。

兩眼方用，兩手自寂。用者注經，寂者寄膝。二法相忘，亦不相捐。是四句偈，在我指端。

勞我者晳，休我者黔。如晏如岳，鮮不僻淫。是哀鮐它，澹臺滅明。各妍于心，得法眼正。

善心為男，其室法喜。背癢孰爬？有木童子。高下適當，輕重得宜。使真童子，能如茲乎？

佛子三毛，髮眉與須。既芸其二，一則有餘。因以示衆，物無兩遂。既得無生，則無生死。

捧經持珠，杖則倚肩。植杖而起，經珠乃閑。不行不立，不坐不臥。問師此時，經杖何在？

談妙齋銘

南華老翁，端靜簡潔。浮雲掃盡，但挂孤月。吾宗伯固，通亮英發。大圭不瑑，天驥超絕。室空無有，獨設一榻。空毗耶城，奔走竭蹶。二士共談，必說妙法。彈指千偈，卒無所說。有言皆幻，無起不滅。問我何為？鏤冰琢雪。人人造語，一一說法。孰知東坡，非問非荅。

南華長老重辯師逸事

契嵩禪師常瞋，人未嘗見其笑；海月慧辯師常喜，人未嘗見其怒。予在錢塘，親見二人皆趺坐而化。嵩既茶毗，火不能壞，益薪熾火，有終不壞者五。海月比葬，面如生，且微笑。乃知二人以瞋喜作佛事也。世人視身如金玉，不旋踵為糞土，至人反是。予以是知一切法以愛故壞，以捨故常在，豈不然哉！予遷嶺南，始識南華重辯長老，語終日，知其有道也。予自海南還，則辯已寂久矣。過南華弔其衆，問塔墓所在，衆曰：「我師昔作壽塔南華之東數里，有不悅師者葬之別墓，既七百餘日矣，今長老明公獨奮不顧，發而歸之壽塔。改棺易衣，舉體如生，衣皆鮮芳，衆乃大服。」東坡居士曰：辯視身為何物，棄之尸陀林以飼烏鳶，何有安以壽塔為？明公知辯者，特欲以化服同異而已。乃以茗果奠其塔，而書其事，以遺其上足南華塔主可興師，時元符三年十二月十九日。

南華長老題名記

學者以成佛為難乎？累土畫沙，童子戲也，皆足以成佛。以為易乎？受記得道，如菩薩大弟子，皆不任問疾。是義安在？方其迷亂顛倒流浪苦海之中，一念正真，萬法皆具。及其勤苦功用，為山九仞之後，毫釐差失，千劫不復。嗚呼，道固如是也，豈獨佛乎！子思子曰：「夫婦之不肖，可以能行焉，及其至也，雖聖人亦有所不能焉。」孟子則以為聖人之道，始於不為穿窬，而穿窬之惡，成於言不言。人未有欲為穿窬者，雖穿窬亦不欲也。自其不欲為之心而求之，則穿窬足以為聖人。可以言而不言，不可以言而言，雖賢人君子有不能免也。因其不能免之過而遂之，則賢人君子有時而為盜。是二法者，相反而相為用。儒與釋皆然。

南華長老明公，其始蓋學於子思、孟子者，其後棄家為浮屠氏。不知者以為逃儒歸佛，不知其猶儒也。南華自六祖大鑒示滅，其傳法得眼者，散而之四方。故南華為律寺。至吾宋天禧三年，始有詔以智度禪師普遂住持，至今明公蓋十一世矣。明公告東坡居士曰：「宰官行世間法，沙門行出世間法，世間即出世間，等無有二。今宰官傳授，皆有題名壁記，而沙門獨無有。矧吾道場，實補佛祖處，其可不嚴其傳，子為我記之。」居士曰諾。乃為論儒釋不謀而同者以為記。

建中靖國元年正月一日。

南安軍常樂院新作經藏銘

佛以一口，而說千法。千佛千口，則為幾說。我法不然，非千非一。如百千燈，共照一室。雖各徧滿，不相壞雜。咨爾學者，云何覽閱。自非正眼，表裏洞達。已受將受，則相陵奪。惟回屢空，無所不悅。是名耳順，亦號莫逆。以此轉經，有轉無竭。道人山居，僻介楚越。常樂我靜，一食破衲。達磨耶藏，勤苦建設。我無一錢，檀波羅密。施此法水，以灌爾睫。

`靈感觀音偈``并引`

或問居士：「佛無不在，云何僧榮，所常供養，觀世音像，獨稱靈感？」居士荅言：「譬如靜夜，天清無雲，我目無病，未有舉頭，而不見月，今此畫像，方其畫時，工適清凈。又此僧榮，方供養時，秉心端嚴，不入諸相，無有我人，衆生壽者，則觀世音，廓然自現。」爾時居士，作此言已，心開形解，隨其所得，而說偈言：

夫物芸芸，各升其英。為天蒼蒼，為日月星。無在不在，容光則明。矧我大士，淵兮凈神。妙湛生光，積光為形。亭亭空中，靡所倚憑。眷此幻身，如鬼如氓。生則囿物，軒昂權衡。地所不載，而能空行。滅則蕩空，附離四生。不可控搏，矧此亭亭。涕淚請救，搏頰頓纓。如月下照，著心寒清。不因脩為，得法眼凈。碎身微塵，莫報聖靈。

湜長老真贊

道與之貌，天與之形，雖同乎人，而實無情。彼真清隱，何殊丹青。日照月明，雷動風行。夫孰非幻，忽然而成。此畫清隱，可謁雨晴。

清隱堂銘

已去清隱，而老崇慶。崇慶亦非，何者為正。清者其行，隱者其言。非彼非此，亦非中間。在清隱時，念念不住。今者何人，補清隱處。八萬四千，劫火洞然。但隨他去。何處不然。

`觀世音菩薩頌``并引`

金陵崇因禪院長老宗襲，自以衣鉢造觀世音像，極相好之妙。予南遷，過而禱焉，曰：「吾北歸當復過此，而為之頌。」建中靖國元年五月日，自海南歸，至金陵，乃作頌曰：

慈近乎仁，悲近乎義。忍近乎勇，憂近乎智。四者似之，而卒非是。有大圓覺，平等無二。無冤故仁，無親故義。無人故勇，無我故智。彼四雖近，有作有止。此四本無，有取無匱。有二長者，皆樂檀施。其一天富，千金日費。其一甚貧，百錢而已。我說二人，等無有異。吁觀世音，凈聖大士。徧滿空界，挈攜天地。大解脫力，非我敢議。若其四無，我亦如此。

* * *

