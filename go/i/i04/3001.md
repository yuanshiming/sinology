

## 蘇東坡全集

##### 東坡續集
　　　`卷一`

* * *

### 古詩一百六十五首

靈上訪道人不遇

花光紅滿欄，草色綠無岸。不逢青眼人，長歌白石澗。

送淡公二首

燕本冰雪骨，越淡蓮花風。五言雙寶刀，聯響高飛鴻。

翰苑錢舍人，詩韻鏗雷公。識本不識淡，仰詠嗟無窮。

清韻生物表，朗玉傾壺中。常於冷竹坐，相語道意沖。

崧洛興不薄，稽江事難同。明日若不來，我作黃石翁。

何以兀其心，為君學虛空。

坐重青草公，意合滄海濱。渺渺獨見水，悠悠不聞人。

鏡浪洗手淥，剡花入心春。雖然防外觸，眼前繞衣新。

行當譯文字，慰此吟殷勤。

予昔過嶺而南題詩龍泉鐘上，今復過而北次前韻

秋風卷黃落，朝雨洗綠淨。人貪歸路好，節近中原正。

下嶺獨徐行，艱險未敢忘。遙知叔孫子，已致魯諸生。

上韓持國

韓氏三虎秉樞極，中有一虎似偉節。

端居隱几學無心，夙駕入朝常正色。

犯時獨行太![山畏](../../imgs/37ea.gif)![山畾](../../imgs/21f8a.gif)，回天不忌真藥石。

輦致歸來荷二聖，推排使至有衆力。

吾儕小人但飽飯，不有君子何能國。

西湖醉臥春水船，如何為人作豐年。

送別

鴨頭春水濃如染，水面桃花弄春臉。

衰翁送客水邊行，沙襯馬蹄烏帽點。

昂頭問客幾時歸，客道秋風落葉飛。

繫馬綠楊開口笑，傍山依約見斜暉。

琴枕

清眸作金徽，素齒為玉軫。響泉竟何用，金帶常苦窘。

斕斑漬珠淚，宛轉堆雲鬒。君若安七弦，應彈卓氏引。

黃州

南山一尺雪，雪盡山蒼然。澗谷深自暖，梅花應已繁。

使君厭騎從，車馬留山前。行歌招野叟，共步青林間。

長松得高蔭，磐石堪醉眠。祇樂聽山鳥，攜琴寫幽泉。

愛之欲忘返，但苦世俗牽。歸來始覺遠，明月高峰顛。

常山贈劉鎡

劉侯年少日，駿馬拊便面。援弓雁自落，不待白羽貫。

古風

精神洞元化，白日升高旻。俯仰淩倒景，龍行速如神。

半道過紫府，弭節聊逡巡。金牀設寶几，璀璨明月珍。

仙者二三子，眷然骨肉親。飲我霞石盃，放盃恍如春。

遂朝玉虛上，冠劍班列真。無端拜失儀，放棄令自新。

雲霄難遽返，下土多埃塵。淮南守天庖，嗟我復何人。

遊杭州山

山平村塢迷，野寺鐘相荅。晚陰雲失莽，`一作杪`，落日猶在塔。

行招兩社僧，共步青山月。送客渡石橋，迎客出林樾。

幽尋本真性，往事聽徐說。錢王方壯年，此邦事輕俠。

鄉人鄙貧賤，異類識英傑。立石像興王，遺址今岌嶪。

功勳三吳定，富貴四海甲。歸來父老藏，崇高畏傾壓。

詩人工譏病，此欲恣挑抉。流傳後世人，談笑資口舌。

是非今已矣，興廢何倉卒。持歸問禪翁，笑指浮漚沒。

遊三遊洞。遊洞之日，有亭吏乞詩，既為留三絕句於洞之石壁。明日至峽州，吏又至意若未足，乃復以此授之。

一徑繞山翠，縈紆去似蛇。忽驚溪水急，爭看洞門呀。

滑磴攀秋蔓，飛橋踏古槎。三扉迎北吹，一穴向西斜。

歎息煙雲去，追思歲月遐。唐人昔未到，古俗此為家。

洞暖無風雪，山深富鹿豭。相逢衣盡草，環坐髻應髽。

竈突依巖黑，樽罍就石窪。洪荒無傳記，想像在羲媧。

此事今安有，遺蹤我獨嗟。山翁勸留句，強為寫槎牙。

穆父新涼

家居妻兒號，出仕猿鶴怨。未能逐什一，安敢摶九萬。

常恐樗櫟身，坐纏冠蓋蔓。受恩如負債，粗報乃焚券。

但知眠牛衣，寧免刺虎圈。清風來既雨，新稻香可飯。

紫螯應已肥，白酒誰能勸。君今崔蔡手，政比張趙健。

三公行可致，一語自先獻。幸推江湖心，適我魚鳥願。

無題

引手攀紅櫻，紅櫻落如線。仰首看紅日，紅日走如箭。

年光與時景，頃刻互衰變。何當血肉身，安得常強健。

人心苦執迷，富貴憂貧賤。憂色常在眉，歡容不上面。

吾今頭半白，把鏡非不見。惟應花下杯，更待他人勸。

十一月十三日與幾先自竹西來訪慶老不見，獨與君卿供奉蟾知客，東閣道話久之。惠州追錄。

卷卷長廊走黃葉，席簾垂地香烟歇。

主人待來終不來，火紅銷盡灰如雪。

古意

兒童鞭笞學官府，翁憐兒癡旁笑侮。

翁出坐曹鞭復呵，賢於羣兒能幾何。

兒曹鞭人以為戲，公怒鞭人血流地。

等為戲劇誰能先，我笑謂翁兒更賢。

次子由詩相慶

我似老牛鞭不動，雨滑泥深四蹄重。

汝如黃犢却走來，海闊山高百程送。

庶幾門戶有八慈，不恨居鄰無二仲。

他年汝曹笏滿牀，中夜起舞踏破甕。

會當洗眼看騰躍，莫指癡腹笑空洞。

譽兒雖是兩翁癖，積德已自三世種。

豈惟萬一許生還，尚恐九十煩珍從。

六子晨耕簞瓢出，衆婦夜績燈火共。

春秋古史乃家法，詩筆離騷亦時用。

但令文史還昭世，糞土腐餘安足夢。

用定國韻贈其姪震

衡門老苔蘚，行柏千兵屯。開樽邀落日，未對烏鳥言。

清風舉吹籟，散亂書帙翻。傳呼一何急，人馬從車奔。

貧居少賓客，鄰婦窺籬藩。牆頭過春酒，綠泛田家盆。

比來伏青蒲，坐捉白獸樽。王猷修潤色，亦有簿領煩。

朝廷貴二陸，屢聞天語溫。猶能整筆陣，愧我非韓孫。

正輔既見和，復次前韻，慰鼓盆勸學佛

稚川真長生，少從鄭君遊。孝章偶不死，免為文舉憂。

餘齡會有適，獨往豈相攸。由來警露鶴，不羨撮蚤鶹。

願加視後鞭，同駕躅空輈。寧餐脫齒堇，勿憶齊眉羞。

何時遂縱壑，歸路同首丘。東岡松柏老，西嶺橘柚秋。

著意尋彌明，長頸高結喉。無心逐定遠，燕頷飛虎頭。

君方卒功名，一泛范蠡舟。我亦霑霈渥，漸解鍾儀囚。

甯須張子房，萬戶自擇留。猶勝嵇叔夜，孤憤甘長幽。

南窗可寄傲，北山早歸櫌。此語君勿疑，老彭跨商周。

聞潮陽吳子野出家

子昔少年日，氣蓋里閭俠。自言似劇孟，叩門知緩急。

千金已散盡，白首空四壁。烈士歎暮年，老驥悲伏櫪。

妻孥真敝屣，脫棄何足惜。四大猶幻塵，衣冠矧外物。

一朝發無上，顧老靈山宅。世事子如何，禪心久空寂。

世間出世間，此道無兩得。故應入枯槁，習氣要除拂。

丈夫生豈易，趣舍志匪石。當為師子吼，佛法無南北。

呂倚夢得承事借示古今書一軸作詩代跋尾倚年八十一

楊雄老無子，馮衍終不遇。不識孔方兄，但有靈照女。

家藏古今帖，墨色照箱筥。饑來據空案，一字不堪煮。

枯腸五千卷，磊落相撐拄。吟為蜩蛩聲，時有島可句。

為語里長者，德齒敬已古。如翁有幾人，薄少可時助。

`補唐文宗柳公權聯句``并引`

宋玉對楚王：「此獨大王之雄風也，庶人安得而共之？」譏楚王知己而不知人也。柳公權小子與文宗聯句，有美而無箴，故為足成其篇云。

人皆苦炎熱，我愛夏日長。薰風從南來，殿閣生微涼。

一為居所移，苦樂永相忘。願言均此施，清陰分四方。

食檳榔

月照無枝林，夜棟立萬礎。眇眇雲間扇，蔭此九月暑。

上有垂房子，下繞絳刺禦。風欺紫鳳卵，雨暗蒼龍乳。

裂包一墮地，還以皮自煮。北客初未諳，勸食俗難阻。

中虛畏泄氣，始嚼或半吐。吸津得微甘，著齒隨亦苦。

面目太嚴冷，滋味絕媚嫵。誅彭勳可策，推轂勇宜賈。

瘴風作堅頑，導利時有補。藥儲固可爾，果錄詎用許。

先生失膏粱，便腹委敗鼓。日啖過一粒，腸胃為所侮。

蟄雷殷臍腎，藜藿腐亭午。書燈看膏盡，鉦漏歷歷數。

老眼怕少睡，竟使赤眥努。渴思梅林嚥，饑念黃獨舉。

柰何農經中，收此困羈旅。牛舌不餉人，一斛肯多與。

乃知見本偏，但可酬惡語。

古別離送蘇伯固

三度別君來，此別真遲暮。白盡老髭鬚，明日淮南去。

酒罷月隨人，淚濕花如霧。後夜逐君還，夢繞湖邊`一作江南`路。

次韻魯直書伯時畫王摩詰

前身陶彭澤，後身韋蘇州。欲覓王右丞，還向五字求。

詩人與畫手，蘭菊芳春秋。又恐兩皆是，分身來入流。

試筆

子石如琢玉，遠煙真削黳。入我病風手，玄雲渰淒淒。

是中有何好，而我喜欲迷。既似蠟屐阮，又如鍛柳嵇。

醉筆得天全，宛宛天投霓。多謝中書君，伴我此幽棲。

雷州八首

白髮坐鉤黨，南遷瀕海州。灌園以餬口，身自雜蒼頭。

籬落秋暑中，碧花蔓牽牛。誰知把鋤人，舊日東陵侯。

荔子無幾何，黃柑遽如許。遷臣不惜日，恣意移寒暑。

層巢俯雲木，信美非吾土。草芳自有時，鶗鴃何關汝。

下居近流水，小巢依嶺岑。終日數椽間，但聞鳥遺音。

爐香入幽夢，海月明孤斟。鷦鷯一枝足，所恨非故林。

培塿無松柏，駕言此焉遊。讀書與意會，却掃可忘憂。

尺蠖以時屈，其伸亦非求。得歸良不惡，未歸且淹留。

粵嶺風俗殊，有疾皆勿藥。束帶趨房祀，用史巫紛若。

絃歌薦繭栗，奴至洽觴酌。呻吟殊未央，更把雞骨灼。

粵女市無常，所至輒成區。一日三四遷，處處售鰕魚。

青裙腳不韈，臭味猿與狙。孰云風土惡？白洲生綠珠。

海康臘己酉，不論冬孟仲。殺牛撾鼓祭，城郭為傾動。

雖非堯頒曆，自我先人用。苦笑荊楚人，嘉平臘雲夢。

舊時日南郡，野女出成羣。此去尚應遠，東風已如雲。

蚩氓託絲布，相就通殷勤。可憐秋胡子，不遇卓文君。

五色菊贈朱遜之次韻

黃華候秋節，遠自夏小正。坤裳有正色，鞠衣亦令名。

一從人偽勝，遂與天力爭。易性偶非族，改顏隨所令。

新奇既易售，粹駁宜相傾。疾惡逢伯厚，識真似淵明。

君言我所印，世論誰改評。願君為霜風，一掃紫與赬。

妬佳月

狂雲妬佳月，怒飛千里黑。佳月了不嗔，曾何汙潔白。

爰有謫仙人，舉酒為三客。今夕偶不見，汎瀾念風伯。

毋煩風伯來，彼也易滅沒。支頤少待之，寒空淨無跡。

粲粲黃金盤，獨照一天碧。玉繩慘無輝，玉露洗秋色。

浩瀚玻璃盞，和光入胸臆。使我能永延，約君為莫逆。

追和沈遼贈南華詩

善哉彼上人，了知明鏡臺。歡然不我厭，肯致遠公材。

莞爾無心雲，胡為出岫來。一堂安寂滅，卒歲扃蒼苔。

夢雪

殘杯失春溫，破被生夜悄。開門千山白，俯仰同一照。

雖時出圭角，固自絕瑕竅。兒童勿驚怪，調汝得一笑。

雪林硯屏率魯直同賦

西山無時春，巉巗鎖頑陰。分明倚天壁，點綴無風林。

物固為人出，興誰於此深。窮奇真自蠹，詩句且娛心。

次韻黃魯直赤目

誦詩得非子夏學，紬史正作丘明書。

天公戲人亦薄相，略遣幻翳生明珠。

賴君年來屏鮮腴，百千燈光同一如。

書成自寫蠅頭表，端就君王覓鏡湖。

寄子由

吾謫海南，子由謫雷，被命即行，了不相知，至梧乃聞其尚在藤也，旦夕當追及，作詩以示之。

九疑聯綿屬衡湘，蒼梧獨在天一方。

孤城吹角煙樹裏，落日未落江蒼茫。

幽人拊枕坐歎息，我行忽至舜所藏。

江邊父老能說子，白鬚紅頰如君長。

莫嫌瓊雷隔雲海，聖恩尚許遙相望。

平生學道真實意，豈與窮達俱存亡。

天其以我為箕子，要使此意留要荒。

他年誰與作地志，海南萬里真吾鄉。

廣州何道士衆妙堂

湛然無觀古真人，我獨觀此衆妙門。

夫物芸芸各歸根，衆中得一道乃存。

道人晨起開東軒，趺坐一醉扶桑暾。

餘光照我玻璃盆，倒射窗几清而溫。

欲收月魄飱日魂，我自日月誰吐吞。

南屏謙師妙於茶事自云「得之於心，應之於手，非可以言傳」。學到者十月二十七日聞軾游壽星寺，遠來設茶，作此詩贈之。

道人曉出南屏山，來試點茶三昧手。

忽驚午琖兔毫斑，打作春甕鵝兒酒。

天台乳花世不見，玉川風腋今安有。

東坡有意續茶經，會使老謙名不朽。

琴枕

中郎不眠仰看屋，得此古椽圍尺竹。

輪囷濩落非笛材，剖作細琴徽軫足。

流傳幾處到淵明，臥枕綸巾酒新漉。

驚鸞別鶴誰復聞，鼻息齁齁自成曲。

申王畫馬圖

天寶諸王愛名馬，千金爭致華軒下。

當時不獨玉花驄，飛電流雲絕瀟灑。

兩坊岐薛甯與申，憑陵內廄多清新。

肉駿汗血盡龍種，紫袍玉帶真天人。

驪山射獵包原隰，御前急詔穿圍入。

揚鞭一蹙破霜蹄，萬騎如風不能及。

鷹飛兔走驚弦開，翠華按轡從天回。

五家錦繡變`一作徧`山谷，百里舄珥遺纖埃。

青騾蜀棧兩`一作西`超忽，高準濃娥散荊棘。

回首追風趁日飛，`一作苜蓿連天鳥自飛，`五陵佳氣春蕭瑟。

奉和成伯大雨中會客解嘲

樂事難并真實語，坐排用意多乖誤。

興來取次或成懽，瓦鉤却勝黃金注。

我生禍患久不擇，肯為一時風雨阻。

天公變化豈有常，明月行看照歸路。

和公濟飲湖上

昨夜醉歸還獨寢，曉來宿雨鳴孤枕。

扁舟小棹截湖來，正見青山駁雲錦。

須知老人興不淺，莫學公榮不共飲。

與君歌鼓樂豐年，喚取千夫食陳廩。

贈僧

道人自嫌三世將，棄家十年今始壯。

玉骨猶含富貴餘，漆瞳已照人天上。

去年相見古長干，衆中矯矯如翔鸞。

今年過我江西寺，病瘦已作霜松寒。

朱顏不辦供歲月，風中蒿火湯中雪。

好問君家黃面翁，乞得摩尼照生滅。

莫學王郎與支遁，臂鷹走馬憐神駿。

還君畫圖君自收，不如木人騎土牛。

周教授索枸杞因以詩贈錄呈廣倅蕭大夫

鄴侯藏書手不觸，嗟我嗜書終日讀。

短檠照字細如毛，怪底昬花懸兩目。

扶衰賴有王母杖，名字於今掛仙錄。

荒城古塹草露寒，碧葉叢低紅菽粟。

春根夏苗秋著子，盡付天隨恥充腹。

蘭傷桂折緣有用，爾獨何損丹其族。

贈君慎勿比薏苡，采之終日不盈掬。

外澤中乾非爾儔，斂藏更借秋陽曝。

雞壅桔梗一稱帝，堇也雖尊等臣僕。

時復論功不汝遺，異時謹事東籬菊。

次韻黃夷仲茶磨

前人初用茗飲時，煮之無問葉與骨。

浸窮厥味臼始用，復計其初碾方出。

計盡功極至於磨，信哉智者能創物。

破槽折杵向牆角，亦其遭遇有伸屈。

歲久講求知處所，佳者出自衡山窟。

巴蜀石工強鐫鑿，理疏性軟良可咄。

予家江陵遠莫致，塵土何人為披拂。

送公為遊淮南

負米萬里緣其親，運甓無度憂其身。

讀書莫學流麥士，挾策莫比亡羊人。

迺翁辛苦到白首，汝今強勉當青春。

昔時管鮑以君霸，此兩士賈寧非貧。

謝蘇自之惠酒

高士例須憐曲糵，此語嘗聞退之說。

我今有說殆不然，曲糵未必高士憐。

醉者墜車莊生言，全酒未若全於天。

達人本自不虧缺，何暇更求全處全。

景山沉迷阮籍傲，畢卓盜竊劉伶顛。

貪狂嗜怪無足取，世俗喜異矜其賢。

杜陵詩客尤可笑，羅列八子參羣仙。

流涎露頂置不說，為問底處能逃禪。

我今不飲非不飲，心月皎皎長孤圓。

有時客至亦為酌，琴雖未去聊忘絃。

吾宗先生有深意，百里雙罌遠將寄。

且言不飲固亦高，舉世皆同吾獨異。

不如同異兩俱冥，得鹿亡羊等嬉戲。

決須飲此勿復辭，何用區區較醒醉。

`西山戲題武昌王居士
并`
`引`

予往在武昌西山九曲亭上，有題一句：玄鴻橫號黃槲峴。九曲亭即吳王峴山，一山皆槲葉，其旁即元結陂湖也，黃花極盛。因為對云：皓鶴下浴紅荷湖。坐客皆笑，同請賦此詩。

江干高居堅關扃，犍耕躬稼角掛經。

篙竿繫舸菰茭隔，笳鼓過軍雞狗驚。

解襟顧景各箕踞，擊劍賡歌幾舉觥。

荊笄供膾愧攪聒，乾鍋更戛甘瓜羹。

戲和正甫一字韻

故居劍閣隔錦官，柑果薑蕨交荊菅。

奇孤甘掛汲古綆，僥覬敢揭鉤金竿。

已歸耕稼供槁秸，公貴幹蠱高巾冠。

改更句格各蹇喫，姑因狡獪加間關。

`王方平謂麻姑云：姑固少年，吾老矣，不復作此狡獪變化也。`

池上二首

小池新鑿會天雨，一部鼓吹從何來。

有蟾正碧亂草色，時泅出沒東南隈。

井幹跳梁亦足樂，洞庭魚龍何有哉。

能歌德聲莫入月，清池與爾俱忘回。

不作太白夢日邊，還同樂天賦池上。

池上新年有荷葉，細雨魚兒噞輕浪。

男兒學易不應舉，幽人一爻吾得尚。

此池便可當長江，欲傍茅齋來蕩漾。

贈仲素寺丞致仕歸隱潛山

潛山隱君七十四，紺瞳綠髮方謝事。

腹中靈液變丹砂，江上幽居連福地。

彭城為我駐三日，明月滿舟同一醉。

丹書細字口傳訣，顧我沉迷真棄耳。

年來四十髮蒼蒼，始欲求方救憔悴。

他年若訪潛山居，慎勿迯人改名字。

魯直以詩饋雙井茶次韻為謝

江夏無雙種奇茗，汝陰六一誇新書。

磨成不敢付僮僕，自看湯雪生璣珠。

列仙之儒瘠不腴，只有病渴同相如。

明年我欲東南去，畫舫何妨宿太湖。

`歸田錄，草茶以雙井為第一。畫舫宿太湖北渚貢茶故事。`

`揚州以土物寄少遊`

鮮鯽經年秘醽醁，團臍紫蟹脂填腹。

後春蓴茁活如酥，先社薑芽肥勝肉。

鳥子累累何足道，點綴盤飱亦時欲。

淮南風俗事瓶罌，方法相傳竟留蓄。

且同千里寄鵝毛，何用孜孜飲麋鹿。

贈曇秀

白雲出山初無心，棲烏何必戀山林。

道人偶愛山水故，縱步不知湖嶺深。

空巖已禮百千相，曹溪更欲瞻遺像。

要知水味孰冷暖，始信夢時非幻妄。

袖中忽出貝葉書，中有璧月綴星珠。

人間勝絕略已徧，匡廬南嶺并西湖。

西湖北望三千里，大堤冉冉橫秋水。

誦師佳句說南屏，瘴雲應逐秋風靡。

胡為只作十日歡，杖策復尋歸路難。

留師筍蕨不足道，悵望荔子何時丹。

再過泗上二首

眼明初見淮南樹，十客相逢九吳語。

旅程已付夜帆風，客睡不妨背船雨。

黃柑紫蟹見江海，紅稻白魚飽兒女。

殷勤買酒謝船師，千里勞君勤轉櫓。

繫舟淮北雨折軸，細舟淮南風斷橋。

客行有期日月疾，歲事欲晚霜雪驕。

山根浪頭作雷吼，縮手敢試舟師篙。

不用燃犀照幽怪，要須拔劍斬長蛟。

贈李兕彥威秀才

魏王大瓠實五石，種成濩落將安適。

可憐公子持十牛，海上三年竟何得。

先生少負不羈才，從軍數到單于臺。

天山直欲三箭取，白衣將軍何人哉。

夜逢怪石曾飲羽，戲中戟枝何足數。

誓將馬革裹屍還，肯學班超苦兒女。

封侯衛霍知幾許，老矣先生困羈旅。

酒酣聊復說平生，結襪猶堪一再鼓。

棄書捐劍學萬人，紈絝儒冠皆誤身。

窮途政似不龜手，與世羞為西子顰。

如今惟有談天口，雲夢胸中吞八九。

世間萬事寄黃粱，且與先生說烏有。

次韻謝子高讀淵明傳

枯木嵌空微黯淡，古器雖在無古絃。

袖中正有南風手，誰為聽之誰為傳。

風流豈落正始後，甲子不數義熙前。

一山黃菊平生事，無酒令人意缺然。

龐公

襄陽龐公少檢束，白髮不髡亦不俗。

世所奔趨我獨棄，我已有餘彼不足。

鹿門有月樹下行，虎溪無風舟上宿。

不識當年捕魚客，但愛長康畫金粟。

杜口如今不復言，龐公為人不曲局。

東西有人問老翁，為道明燈照華屋。

五言七言正兒戲，三行五行亦偶爾。

我性不飲只解醉，正如春風弄羣卉。

四十年來同幻事，老去何須別愚智。

古人不住亦不滅，我今不作亦不止。

寄語悠悠世上人，浪生浪死一埃塵。

洗墨無池筆無冢，聊爾作戲悅我神。

送呂行甫司門倅河陽

結交不在久，傾蓋如平生。識子今幾日，送別亦有情。

子生公相家，高義久崢嶸。天才既超詣，世故亦屢更。

譬如追風驥，豈免羈與纓。念我山中人，久與麋鹿并。

誤出掛世網，舉動俗所驚。歸田雖未果，已覺去就輕。

河陽豈云遠，出處恐異程。便當從此別，有酒無徒傾。

食雉

雄雉曳脩尾，驚飛向日斜。空中紛格鬪，綵羽落如花。

喧呼勇不顧，投網誰復嗟。百錢得一雙，新味時所佳。

烹煎雜雞鶩，爪距漫槎牙。誰知化為蜃，海上落飛鵶。

`雙鳧觀``在葉縣`

王喬古仙子，時出觀人寰。常為漢郎吏，厭世去無還。

雙鳧偶為戲，聊以驚世頑。不然神仙跡，羅網安能攀。

紛紛塵埃中，銅印紆青綸。安知無隱者，竊笑彼愚姦。

`郭綸``綸本河西弓箭手，屢戰有功，不賞。自黎州都監官滿，貧不能歸。今權嘉州監稅。`

河西猛士無人識，日暮津亭閱過船。

路人但覺驄馬瘦，不知鐵槊大如椽。

因言西方久不戰，截髮願作萬騎先。

我當憑軾與寓目，看君飛矢射蠻氈。

初發嘉州

朝發鼓闐闐，西風獵畫旃。故鄉飄已遠，往意浩無邊。

錦水細不見，蠻江清更鮮。奔騰過佛腳，曠蕩造平川。

野市有禪客，釣臺尋暮烟。相期定先到，久立水潺潺。

`是日期鄉僧宗一，會別釣魚臺下。`

犍為王氏書樓

樹林幽翠滿山谷，樓觀突兀起江濱。

云是昔人藏書處，磊落萬卷今生塵。

江邊日出紅霧散，綺窗畫閣青氛氳。

山猿悲嘯谷泉響，野鳥嘐戞巖花春。

借問主人今何在，被甲遠戍長苦辛。

先登搏戰事斬級，區區何者為三墳。

書生古亦有戰陣，葛巾羽扇揮三軍。

古人不見悲世俗，回首蒼山空白雲。

過宜賓見夷中亂山

江寒晴不知，遠見山上日。朦朧含高峰，晃蕩射峭壁。

橫雲忽飄散，翠樹紛歷歷。行人挹孤光，飛鳥投遠碧。

蠻荒誰復愛，穠秀安可適。豈無避世士，高隱煉精魄。

誰能從之游，路有豺虎跡。

夜泊牛口

日落紅霧生，繫舟宿牛口。居民偶相聚，三四依古柳。

負薪出深谷，見客喜且售。煮蔬為夜飡，安識肉與酒。

朔風吹茅屋，破壁見星斗。兒女自咿嚘，亦足樂且久。

人生本無事，苦為世味誘。富貴耀吾前，貧賤獨難守。

誰知深山子，甘與麋鹿友。置身落蠻荒，生意不自陋。

今予獨何者，汲汲強奔走。

牛口見月

掩窗寂已睡，月腳垂孤光。披衣起周覽，飛露洒我裳。

山川同一色，浩若涉大荒。幽懷耿不寐，四顧獨彷徨。

忽憶丙申年，京邑大雨霶。蔡河中夜決，橫浸國南方。

車馬無復見，紛紛操栰郎。新秋忽已晴，九陌尚汪洋。

龍津觀夜市，燈火亦煌煌。新月皎如晝，疏星弄寒芒。

不知京國喧，是謂江湖鄉。今來牛口渚，見月重淒涼。

却思舊游處，滿陌沙塵黃。

舟中聽大人彈琴

彈琴江浦夜漏水，斂衽竊聽獨激昂。

風松瀑布已清絕，更愛玉佩聲琅璫。

自從鄭衛亂雅樂，古器殘缺世已忘。

千家寥落獨琴在，有如老仙不死閱興亡。

世人不容獨反古，強以新曲求鏗鏘。

微音淡弄忽變轉，數聲浮脆如笙簧。

無情枯木今尚爾，何況古意墮渺茫。

江空月出人響絕，夜闌更請彈文王。

泊南牛口期任遵聖長官到晚不及見復來

江上有微徑，深榛煙雨埋。崎嶇欲取別，不見又重來。

下馬未及語，固已慰長懷。江湖涉浩渺，安得與之偕。

江上看山

船上看山如走馬，倏忽過去數百羣。

前山槎牙忽變態，後嶺雜遝如驚奔。

仰看微徑斜繚繞，上有行人高縹渺。

舟中舉手欲與言，孤帆南去如飛鳥。

留題仙都觀

山前江水流浩浩，山上蒼蒼松柏老。

舟中行客去紛紛，古今換易如秋草。

空山樓觀何崢嶸，真人王遠陰長生。

飛符御氣朝百靈，悟道不復誦黃庭。

龍車虎駕來下迎，去如旋風搏紫清。

真人厭世不回顧，世間生死如朝暮。

學仙度世豈無人，飡霞絕粒長辛苦。

安得獨從逍遙君，泠然乘風駕浮雲，超世無有我獨行。

`屈原塔``在忠州，原不當有塔於此，意者後人追思，故為作之`

楚人悲屈原，千歲意未歇。精魂飄何處，父老空哽咽。

至今滄江上，投飯救饑渴。遺風成競渡，猿叫楚山裂。

屈原古壯士，就死意甚烈。世俗安得知，眷眷不忍決。

南賓舊屬楚，山上有遺塔。應是奉佛人，恐子就淪滅。

此事雖無憑，此意固已切。古人誰不死，何必較考折。

名聲實無窮，富貴亦暫熱。大夫知此理，所以持死節。

西山詩和者三十餘人再次前韻為謝

朱顏發過如春醅，胸中梨棗初未栽。

丹砂未易掃白髮，赤松却欲參黃梅。

寒溪本自遠公社，白蓮翠竹依崔嵬。

當時石泉照金像，神光夜發如五臺。

飲泉鑒面得真意，坐視萬物皆浮埃。

欲收暮景返田里，遠泝江水窮離堆。

還朝豈獨羞老病，自歎才盡傾空罍。

諸公渠渠若夏屋，吞吐風月清隅隈。

我如廢井久不食，古甃缺落生陰苔。

數詩往復相感發，汲新除舊寒光開。

遙知二月春江闊，雪浪倒卷雲峰摧。

石中無聲水亦靜，云何解轉空山雷。

欲就諸公評此句，要識憂喜何從來。

願求南宗一勺水，往與屈賈湔餘哀。

新灘

扁舟轉山曲，未至已先驚。白浪橫江起，槎牙似雪城。

番番從高來，一一投澗坑。大魚不能上，暴鬣灘下橫。

小魚散復合，瀺灂如遭烹。鸕鷀不敢下，飛過兩翅輕。

白鷺誇瘦捷，插腳還欹傾。區區舟上人，薄技安敢呈。

只應灘頭廟，賴此牛酒盈。

新灘阻風

北風吹寒江，來自兩山口。初聞似搖扇，漸覺平沙走。

飛雲滿嵓谷，舞電穿窗牖。灘下三日留，識盡灘前叟。

孤舟倦鵶軋，短纜困牽揉。嘗聞不終朝，今此何其久。

只應留遠人，此意固亦厚。吾今幸無事，閉戶為飲酒。

昭君村

昭君本楚人，豔色照江水。

楚人不敢娶，謂是漢妃`一作家`子。

誰知去鄉國，萬里為胡鬼。

人言生女作門楣，昭君當時憂色衰。

古來人事盡如此，反覆縱橫安可知。

黃牛廟

江邊石壁高無路，上有黃牛不服箱。

廟前行客拜且舞，擊鼓吹簫屠白羊。

山下耕牛苦磽确，兩角磨崖四蹄濕。

青芻半束長苦饑，仰看黃牛安可及。

蝦蟆培

蟆背似覆盂，蟆頤如偃月。謂是月中蟆，開口吐月液。

根源來甚遠，百尺蒼崖裂。當時龍破山，此水隨龍出。

入江江水濁，猶作深碧色。稟受苦潔清，獨與凡水隔。

豈惟煮茶好，釀酒應無敵。

`留題峽州甘泉寺``姜詩故居`

輕舟橫江來，弔古悲純孝。逶迤尋遠跡，婉孌見遺貌。

清泉不可挹，涸盡空石窖。古人飄何之，惟有風竹鬧。

行行翫村落，戶戶懸網罩。民風坦和平，開戶夜無鈔。

叢林富笋茹，平野絕虎豹。嗟哉此樂鄉，毋乃姜子教。

`寄題清溪寺``在峽州，鬼谷子之故居`

口舌安足恃，韓非死說難。自知不可用，鬼谷乃真姦。

遺書今未亡，小數不足觀。秦儀固新學，見利不知患。

嗟時無桓文，使彼二子顛。死敗無足怪，夫子固使然。

君看巧更窮，不若愚自安。遺宮若有神，頷首然吾言。

赴嶺表過金陵蔣山，泉老召食，阻雨不及往

今日江頭天色惡，礮車雲起風語作。

獨望鍾山叫寶公，雲間白塔如孤鶴。

寶公骨冷叫不聞，却有老泉來喚人。

電眸虎齒霹靂舌，為余吹散千峰雲。

南行萬里亦何事，一酌曹溪知水味。

他年若畫蔣山圖，為作泉公喚居士。

荊門惠泉

泉源從高來，走下隨石脈。紛紛白沫亂，隱隱蒼崖拆。

縈回成曲沼，清澈見肝膈。潨瀉為長溪，奔駛蕩蛙蟈。

初開不容椀，漸去已如帛。傳聞此山中，神物懶遭謫。

不能致雷雨，灩灩吐寒碧。遂令山前人，千古灌稻麥。

次韻荅荊門張都官維見和惠泉詩

楚人少井飲，地氣常不泄。蓄之為惠泉，坌若有所折。

泉源本無情，豈問濁與澈。貪愚彼二水，終古恥莫雪。

只應所處然，遂使語異別。泉傍地平衍，泉上山嵽嵲。

君子慎所居，此義安可闕。古人貴言贈，敢用況高節。

不為冬霜乾，肯畏夏日裂。泠泠但不已，海遠要當徹。

浰陽早發

富貴本先定，世人自榮枯。囂囂好名心，嗟我豈獨無。

不能便退縮，但使進少徐。我行念西國，已分田園蕪。

南來竟何事，碌碌隨商車。自進苟無補，乃是懶且愚。

人生重意氣，出處夫豈徒。永懷江陽叟，種藕春滿湖。

夜行觀星

天高夜氣嚴，列宿森就位。大星光相射，小星鬧若沸。

天人不相干，嗟彼本何事。世俗強指擿，一一立名字。

南箕與北斗，乃是家人器。天亦豈有之，無乃遂自謂。

迫觀知何如，遠想偶有以。茫茫不可曉，使我長歎喟。

漢水

捨棹忽逾月，沙塵困遠行。襄陽逢漢水，偶似蜀江清。

蜀江固浩蕩，中有蛟與鯨。漢水亦云廣，欲涉安敢輕。

文王化南國，遊女儼如卿。洲中浣沙子，環珮鏘鏘鳴。

古風隨世變，寒水空泠泠。過之不敢慢，佇立整冠纓。

萬山

西行度連山，北出臨漢水。漢水蹙成潭，旋轉山之趾。

禪房久已壞，古甃含清泚。下有仲宣欄，綆刻深容指。

回頭望西北，隱隱龜背起。傳云古隆中，萬樹桑柘美。

月炯轉山曲，山上見洲尾。綠水帶平沙，盤盤如抱珥。

山川近且秀，不到懶成恥。問之安能詳，畫地費簪箠。

隆中

諸葛來西國，千年愛未衰。今朝遊故里，蜀客不勝悲。

誰言襄陽野，生此萬乘師。山中有遺貌，矯矯龍之姿。

龍蟠山水秀，龍去淵潭移。空餘蜿蜒跡，使我寒涕垂。

竹葉酒

楚人汲漢水，釀酒古宜城。春風吹酒熟，猶似漢江清。

耆舊何人在，丘墳應已平。惟餘竹葉在，留此千古情。

鯿魚

曉日照江水，遊魚似玉瓶。誰言解縮項，貪餌每遭烹。

杜老當年意，臨流憶孟生。吾今又悲子，輟筯涕縱橫。

`望夫臺``在忠州南數十里`

山頭孤石遠亭亭，江轉船回石似屏。

可憐千古長如昨，船去船來自不停。

浩浩長江赴滄海，紛紛過客似浮萍。

誰能坐待山月出，照見寒影高伶俜。

`永安宮``今夔之永安門，即宮之遺址`

千古陵谷變，故宮安得存。徘徊問耆老，惟有永安門。

遊人雜楚蜀，車馬晚喧喧。不見重樓好，誰知昔日尊。

吁嗟蜀先主，兵敗此亡魂。只應法正死，使公去遭燔。

八陣磧

平沙何茫茫，髣髴見石蕝。縱橫滿江上，歲歲沙水齧。

孔明死已久，誰復辨行列。神兵非學到，自古不留訣。

至人已心悟，後世徒妄說。自從漢道衰，蜂起盡姦傑。

英雄不相下，禍難久連結。驅民市無煙，戰野江流血。

萬人賭一擲，殺盡如沃雪。不為久遠計，草草常無法。

孔明最後起，意欲掃羣孽。崎嶇事節制，隱忍久不決。

志大遂成迂，歲月去如瞥。六師紛未整，一旦英氣折。

惟餘八陣圖，千古壯夔峽。

頴大夫廟

人情難強回，天性可微感。世人爭曲直，苦語費搖撼。

大夫言何柔，暴主意自慘。荒祠旁孤塚，古隧有殘坎。

千年惟茅焦，世亦貴其膽。不解此微言，脫衣徒勇敢。

許州西湖

西湖小雨晴，灩灩春渠長。來從古城角，夜半傳新響。

使君欲春遊，浚沼役千掌。紛紜具畚鍤，鬧若蟻運壤。

夭桃弄春色，生意寒猶怏。惟有落殘梅，標格若矜爽。

遊人坌已集，挈榼三且兩。醉客臥道傍，扶起尚偃仰。

池臺信宏麗，貴與民同賞。但恐城市歡，不知田野愴。

頴川七不登，野氣長蒼莽。誰知萬里客，湖上獨長想。

江上值雪效歐陽體限不以塩玉鶴鷺絮蝶飛舞之類為比仍不使皓白潔素等字

縮頸寒眠如凍龜，雪來惟有客先知。

江邊曉起浩無際，樹杪風多寒更吹。

青山有似少年子，一夕變盡滄浪髭。

方知陽氣在流水，沙上盈尺江無澌。

隨風顛倒紛不擇，下滿坑谷高陵危。

江空野闊落不見，入戶但覺輕絲絲。

沾裳細看若刻鏤，豈有一一天工為。

霍然一揮徧九野，吁此權柄誰執持。

世間苦樂知有幾，今我幸免沾膚肌。

山夫只見壓樵擔，豈知帶酒飄歌兒。

天王臨軒喜有麥，宰相獻壽嘉及時。

凍吟書生筆欲折，夜織貧女寒無幃。

高人著履踏冷冽，飄拂巾帽真仙姿。

野僧斫路出門去，寒液滿鼻清淋漓。

洒袍入袖濕靴底，亦有執版趨階墀。

舟中行客何所愛，願得獵騎當風披。

草中咻咻有寒兔，孤隼下擊千夫馳。

敲冰煮鹿最可樂，我雖不飲強倒卮。

楚人自古好弋獵，誰能往者我欲隨。

紛紜旋轉從滿面，馬上操筆為賦之。

渚宮

渚宮寂寞依古郢，楚地荒茫非故基。

二王臺閣已鹵莽，`湘東王、高氏。`何況遠問縱橫時。

楚王獵罷擊靈鼓，猛士操舟張水嬉。

釣魚不復數魚鼈，大鼎千石烹蛟螭。

當時郢人架宮殿，意思絕妙般與倕。

飛樓百尺照湖水，上有燕趙千峨眉。

臨風揚揚意自得，長使宋玉作楚詞。

秦兵西來取鍾虡，故宮禾黍秋離離。

千年壯觀不可復，今之存者蓋已卑。

池空野迥樓閣小，惟有深竹藏狐狸。

臺中絳帳誰復見，臺下野水`一作鴨`浮清漪。

綠窗朱戶春晝閉，想見深屋彈朱絲。

腐儒亦解愛聲色，何用白首談孔姬。

沙泉半涸草堂在，破窗無紙風颸颸。

陳公蹤跡最未遠，七瑞寥落今何之。

百年人事知幾變，直恐荒廢成空陂。

誰能為我訪遺跡，草中應有湘東碑。

出峽

入峽喜巉嵓，出峽愛平曠。吾心淡無累，遇境即安暢。

東西徑千里，勝處頗屢訪。幽尋遠無厭，高絕每先上。

前詩尚遺略，不錄久恐忘。憶從巫廟回，中路寒泉漲。

汲歸真可愛，翠碧光滿盎。忽驚巫峽尾，岩腹有穿壙。

仰見天蒼蒼，石室開南嚮。宣尼古廟宇，叢木作幃帳。

鐵楯橫半空，俯瞰不計丈。古人誰架構，下有不測浪。

石竇見天囷，瓦棺悲古葬。新灘阻風雪，村落去攜杖。

亦到龍馬溪，茆屋沽村釀。玉虛悔不至，實為舟人誑。

聞道石最奇，寤寐見怪狀。峽山富奇偉，得一知幾喪。

苦恨不知名，歷歷但想像。今朝脫重險，楚水渺平蕩。

魚多客庖足，風順行意王。追思偶成篇，聊助舟人唱。

神女廟

大江從西來，上有千仞山。江山自環擁，恢詭富神姦。

深淵鼉鼈橫，`去聲`巨壑蛇龍頑。旌陽斬長蛟，雷雨移蒼灣。

蜀守降老蹇，至今帶連環。縱橫若無主，蕩逸侵人寰。

上帝降瑤姬，來處荊巫間。神仙豈在猛，玉座幽且閑。

飄蕭駕風馭，弭節朝天關。倏忽巡四方，不知道里艱。

古粧具法服，邃殿羅煙鬟。百神自奔走，雜沓來趨班。

雲興靈怪聚，雲散鬼神還。茫茫夜潭靜，皎皎秋月彎。

還應搖玉佩，來聽水潺潺。

巫山

瞿塘迤邐盡，巫峽崢嶸起。連峰稍可怪，石色變蒼翠。

天工運神巧，漸欲作奇偉。坱軋勢方深，結構意未遂。

旁觀不暇瞬，步步造幽邃。蒼崖忽相逼，絕壁凜可悸。

仰觀八九頂，俊爽淩顥氣。晃蕩天宇高，崩騰江水沸。

孤超死不讓，直拔勇無畏。攀緣見神宇，憩坐就石位。

巉巉隔江波，一一問廟吏。遙觀神女石，綽約誠有以。

俯首見斜鬟，拖霞弄脩帔。人心隨物變，遠覺含深意。

野老笑吾旁，少年嘗屢至。去隨猿猱上，反以繩索試。

石笋倚孤峰，突兀殊不類。世人喜神怪，論說驚幼稚。

楚賦亦虛傳，神仙安有是。次問掃壇竹，云此今尚爾。

翠葉紛下垂，婆娑綠鳳尾。風來自偃仰，若為神物使。

絕頂有三碑，詰曲古篆字。老人那解讀，偶見不能記。

窮探到峰背，采斫黃楊子。黃楊生石上，堅瘦紋如綺。

貪心去不顧，澗谷千尋縋。山高虎狼絕，深入坦無忌。

洪濛草樹密，蔥蒨雲霞膩。石竇有洪泉，甘滑如流髓。

終朝自盥漱，冷冽清心胃。浣衣掛樹梢，磨斧就石鼻。

徘徊雲日晚，歸意念城市。不到今十年，衰老筋力憊。

當時伐殘木，牙蘖已如臂。忽聞老人說，終日為嘆喟。

神仙固有之，難在忘勢利。貧賤爾何愛，棄去如脫屣。

嗟爾若無還，絕糧應不死。

觀大水望朝陽巖作

朝陽巖前不結廬，下眺江水百步餘。

春泉濺濺出乳竇，青莎白石半洿涂。

不到津頭二三日，誰知江水漲天墟。

遙望橫盃不敢濟，巖口正有人罾魚。

滄洲亭懷古

湘水悠悠天際來，夾江古木抱山回。

城中人物若可數，日晏市散多蒼苔。

九嶷巉天古雲埋，遙想帝子龍車迴。

心衰目極何可望，九歌寂寂令人哀。

柏家渡

柏家渡西日欲落，青山上下猿鳥樂。

欲因新月望吳雲，遙看北斗掛南嶽。

一夢愔愔四十秋，古人不死終未休。

草舍蕭條誰與語，香風欲過白蘋州。

清遠舟中寄耘老

小寒初渡梅花嶺，萬壑千岩背人境。

清遠聊為泛宅行，一夢分明墮鄉井。

覺來滿眼是湖山，鴨綠波搖鳳凰影。

海陵居士無雲梯，歲晚結廬潁水湄。

山腰自懸蒼玉佩，野馬不受黃金羈。

門前車蓋獵獵走，笑倚清流數鬢絲。

汀洲相見春風起，白蘋吹花散煙水。

萬里飄蓬未得歸，目斷滄浪淚如洗。

北雁南來遺素書，苦言大浸沒我廬。

清齋十日不然鼎，曲突往往巢龜魚。

今年玉粒賤如水，青銅欲買囊已虛。

人生百年如寄爾，七十朱顏能有幾。

有子休論賢與愚，倪生枉卻帶經鋤。

天南看取東坡叟，可是平生廢讀書。

書堂嶼

蒼山古木書堂嶼，北出湘川百餘步。

誰為往來虧世界，至今人指安禪處。

豈無驚蛇與飛鳥，後來那復知其趣。

不知我身今是否，空記名稱作常住。

`次履常臘梅韻`

天工點酥作梅花，此有蠟梅禪老家。

蜜蜂采花作黃蠟，取蠟為花亦其物。

天工變化誰得知，我亦兒嬉作小詩。

君不見萬松嶺上黃千葉，玉蕊檀心兩奇絕。

醉中不覺度千山，夜聞梅香失醉眠。

歸來卻夢尋花去，夢裏花仙覓奇句。

此間風物屬詩人，我老不飲當付君。

君行適吳我適越，笑指西湖作衣鉢。

醉睡者

有道難行不如醉，有口難言不如睡。

先生醉臥此石間，萬古無人知此意。

戲詠子舟畫兩竹兩鸜鵒

風晴日暖搖雙竹，竹間對語雙鸜鵒。

鸜鵒之肉不可食，人生不才果為福。

子舟之筆利如錐，千變萬化皆天機。

未知筆下鸜鵒語，何似夢中蝴蝶飛。

老翁井

井中老翁誤年華，白沙翠石公之家。

公來無蹤去無跡，井面團圓水生花。

翁今與世兩何與，無事紛紛驚牧豎。

改顏易服與世同，無使世人知有翁。

贈山谷子

黃童三尺世無雙，筆頭袞袞懸秋江。

不憂老子難為父，平生崛強今心降。

我來喜共阿戎語，應敵縱橫如急雨。

生子還如孫仲謀，豚犬謾多何足數。

黃家小兒名拾得，眉如長松眼如漆。

只今數歲已動人，老人留眼看他日。

笑君老蚌生明珠，自笑此物吾家無。

君當置酒我當賀，有兒傳業更何須。

觀子玉郎中草聖

柳侯運筆如電閃，子雲寒悴羊欣儉。

百斛明珠便可扛，此書非我誰能雙。

鰒魚行

漸臺人散長弓射，初噉鰒魚人未識。

西陵衰老繐帳空，肯向北河親饋食。

兩雄一律盜漢家，嗜好亦若肩相差。

食每對之先太息，不因噎嘔緣瘡痂。

中間霸據關梁隔，一枚何啻千金直。

百年南北鮭菜通，往往殘餘飽臧獲。

東隨海舶號倭螺，異方珍寶來更多。

磨沙瀹瀋成大胾，剖蚌作脯分餘波。

君不聞蓬萊閣下駝碁島，八月邊風備胡獠。

舶船跋浪黿鼉震，長鑱鏟處崖谷倒。

膳夫善治薦華堂，坐令雕俎生輝光。

肉芝石耳不足數，醋芼魚皮真倚牆。

中都貴人珍此味，糟浥油藏能遠致。

割肥方厭萬錢廚，決眥可醒千日醉。

三韓使者金鼎來，方奩饋送煩輿臺。

遼東太守遠自獻，臨淄掾吏誰為材。

吾生東歸收一斛，包苴未肯鑽華屋。

分送羹材作眼明，却取細書防老讀。

次韻水官詩

淨因大覺璉師，以閻立本畫水官遺編禮公。公既報之以詩，謂某汝亦作。某頓首再拜次韻，仍錄二詩為一卷以獻。

水官騎蒼龍，龍行欲上天。手攀時且住，浩若乘風船。

不知幾何長，足尾猶在淵。下有二從臣，左右乘魚黿。

矍鑠相顧視，風舉衣袂翻。女子侍君側，白頰垂雙鬟。

手執雉尾扇，容如未開蓮。從者八九人，非鬼非戎蠻。

出水未成列，先登揚旗旜。長刀擁旁牌，白羽注強拳。

雖服甲與裳，狀貌猶鯨鱣。水獸不得從，仰面以手扳。

空虛走雷霆，雨雹晦九川。風師黑虎囊，面目昏塵煙。

翼從三神人，萬里朝天關。我從大覺師，得此詭怪編。

畫者古閻子，于今三百年。見者誰不愛，予者誠以難。

在我猶在子，此理寧非禪？報之以好詞，何必畫在前。

高人豈學畫，用筆乃其天。譬如善遊人，一一能操船。

閻子本逢掖，疇昔慕雲淵。丹青偶為戲，染指初嘗黿。

愛之不自已，筆勢如風翻。傳聞貞觀中，左衽解椎鬟。

南夷羞白雉，佛國貢青蓮。詔令擬王會，別殿寫戎蠻。

熊冠金絡額，豹袖擁旛旜。傳入應門內，俯伏脫劍拳。

天姿儼龍鳳，雜沓朝鵬鱣。神功與絕跡，後世兩莫扳。

自從李氏亡，羣盜竊山川。長安三日火，至寶隨飛煙。

尚有脫身者，漂流出東關。三官豈容獨，得此今已編。

吁嗟至神物，會合當有年。京城諸權貴，欲取百計難。

贈以玉如意，豈能動高禪。信應一篇詩，皎若畫在前。

`弔徐德占``并引`

余初不識德占，但聞其初為呂惠卿所薦，以處士用。元豐五年三月，偶以事至蘄水。德占聞余在傳舍，惠然見訪，與之語，有過人者。是歲十月聞其遇禍，作詩弔之。

美人種松柏，欲使低暎門。栽培雖易長，流惡病其根。

哀哉歲寒姿，骯髒誰與倫。竟為明所誤，不免刀斧痕。

一遭兒女汙，始覺山林尊。從來覓棟樑，未免傍籬藩。

南山隔秦嶺，千樹龍蛇奔。大廈若果傾，萬牛何足言。

不然老巖壑，合抱枝生孫。死者不可悔，吾將遺後昆。

題李伯時淵明東籬圖

彼哉嵇阮曹，終以明自膏。靖節固昭曠，歸來侶蓬蒿。

新霜著疏柳，大風起江濤。東籬理黃華，意不在芳醪。

白衣挈壺至，徑醉還遊遨。悠然見南山，意與秋氣高。

李白謫仙詩

我居青空裏，君隱黃埃中。聲形不相弔，心事難形容。

欲乘明月光，訪君開素懷。天盃飲清露，展翼登蓬萊。

佳人持玉尺，度君多少才。玉尺不可盡，君才無時休。

對面一笑語，共躡金鼇頭。絳宮樓闕百千仞，霞衣誰與雲煙浮。

數日前夢一僧出二鏡求詩

僧以鏡置日中，其影甚異，其一如芭蕉，其一如蓮花，夢中與作詩。

君家有二鏡，光景如湛盧。或長如芭蕉，或圓如芙蕖。

飛電着子壁，明月入我廬。月下合三璧，日月跳明珠。

問子是非我，我是非文殊。

飲酒四首

我觀人間世，無如醉中真。虛空為銷殞，況乃百憂身。

惜哉知此晚，坐令華髮新。聖人驟難得，日且致賢人。

左手持蟹螯，舉觴矚雲漢。天生此神物，為我洗憂患。

山川同恍惚，魚鳥共蕭散。客至壺自傾，欲去不得閒。

有客遠方來，酌我一甌茗。我醉方不啜，強啜忽復醒。

既鑿渾沌氏，遂遠華胥境。操戈逐儒生，舉觴還酩酊。

雷觴淡于水，經年不濡唇。爰有擾龍裔，為造英靈春。

英靈韻甚高，蒲萄難與鄰。他年血食汝，當配杜康神。

大雪獨留尉氏

古驛無人雪滿庭，有客冒雪來自北。

紛紛笠上已盈寸，下馬登堂面蒼黑。

苦寒有酒不能飲，見之何必問相識。

我酌徐徐不滿觥，看客倒盡不留濕。

千門晝閉行路絕，相與笑語不知夕。

醉中不復問姓名，上馬忽去橫短策。

`阮籍嘯臺``在尉氏`

阮生古狂達，遁世默無言。猶餘胸中氣，長嘯獨軒軒。

高情遺萬物，不與世俗論。登臨偶自寫，激越蕩乾坤。

醒為嘯所發，飲為醉所昏。誰能與之較，亂世足自存。

留別叔通元弼坦夫

田三昔同寮，向我每傾倒。當年或齟齬，反覆看愈好。

寇三我部民，孝悌化鄰保。有如袁伯業，苦學到衰老。

石生吾邑子，勁立風中草。宦遊甑生塵，菽水媚翁媼。

我窮交舊絕，計拙集枯槁。三子尤見存，往復紛紵縞。

迎我淮水北，送我睢陽道。願存金石契，凜凜貫華皓。

余歸自道場何山遇大風因憩耘老溪亭命官奴秉燭捧硯寫風竹一枝題詩云

更將掀舞勢，把燭畫風篠。

美人為破顏，恰似腰肢裊。

和寄天選長官

寓形宇宙間，佚我方以老。流光安足恃，百歲同過鳥。

頃子縈網羅，文采緣自表。自古山林人，何曾識機巧。

但記寒岩翁，論心秋月皎。黃香十年舊，禪學參衆妙。

虛懷養天和，肯徇奔走鬧。官居職事理，晨起何用早。

桐陰滿西齋，叱吏供灑掃。眷予東南來，野飯煮芹蓼。

葆光既清尚，令尹亦高蹈。相將古寺行，軟語頹晚照。

公家有畸人，`公有族人，隱嵩山。`虛緣能自保。卜築嵩山陽，何`一作行`當從結好。

中山饒勝景，一覽未易飽。何時命巾車，共陟雲外嶠。

翻然`一作思`筋力疲，不復追踴跳。公詩擬南山，雄拔千丈峭。

形容逼天真，邂逅識其要。藩籬吾未窺，敢議窮閫奧。

昭陵六馬

唐文皇戰馬也。琢石象之，立昭陵前。客有持此石本示予為賦之

天將剗隋亂，帝遣六龍來。森然風雲姿，颯爽毛骨開。

飈馳不及視，山川儼莫回。長鳴視八表，擾擾萬駑駘。

秦王龍鳳姿，魯鳥不足摧。腰間大白羽，中物如風雷。

區區數豎子，搏取若提孩。手持掃天帚，六合如塵埃。

艱難濟大業，一一非常才。維時六驥足，績與英衛陪。

功成鏘八鸞，玉輅行天街。荒涼昭陵闕，古石埋蒼苔。

顏闔

顏闔古有道，躬耕自衣食。區區魯小邦，不足隱明德。

軺軒來我門，聘幣繼金璧。山門應使者，耕稼不謀國。

但疑誤將命，非敢憚行役。使者反錫命，戶庭空履跡。

薄俗徇世榮，截趾履之適。所重易所輕，隋珠彈飛翼。

伊人畏照影，獨往就陰息。鼎俎薦忠賢，誰能死燔炙。

念彼藏衣冠，安知獲堯客。

送朱壽昌使蜀七首

藹藹青城雲，娟娟峨眉月。隨我西北來，照我光不滅。

我在塵土中，白雲呼我歸。我游江湖上，明月濕我衣。

岷峨天一方，雲月在我側。謂是山中人，相望了不隔。

夢尋西南路，默數長短亭。似聞嘉陵江，跳波吹枕屏。

送君無一物，清江飲君馬。路穿慈竹林，父老拜馬下。

不用驚去裝，使者我友生。聽訟如家人，細說為汝評。

若逢山中友，問我歸何日。為話腰腳輕，猶堪弄泉石。

贈狄崇班季子

狄生臂鷹來，見客不會揖。踞牀咤得雋，借筯數禽入。

短後掬豹裘，猶濺猩血濕。指呼索酒嘗，快把長鯨吸。

半酣論刀槊，怒髮欲起立。北方老猘子，狂突尚不縶。

要須此慓悍，氣壓邊烽急。夜走追鋒車，生斬活離級。

持歸獻天王，封侯穩可拾。何為走獵師，日使羣毛泣。

題盧鴻學士堂圖

昔為太室花，盧岩在東麓。直上登封壇，一夜蠒生足。

徑歸不復往，蠻壑空在目。安知有千老，舒卷不盈軸。

一處一盧生，裘褐蔭喬木。方為世外人，行止何須錄。

百年入篋笥，犬馬同一束。嗟予縛世累，歸未有茆屋。

江干百畝田，清泉映脩竹。尚欲逃世名，豈須上圖軸。

寄周安孺茶

大哉天宇內，植物知幾族。靈品獨標奇，迥超凡草木。

名從姬旦始，漸播桐君錄。賦詠誰最先，厥傳惟杜育。

唐人未知好，論著始于陸。常李亦清流，當年慕高躅。

遂使天下士，嗜此偶於俗。豈但中土珍，兼之異邦鬻。

鹿門有佳士，博覽無不矚。邂逅天隨翁，篇章互賡續。

開園頤山下，屏跡松江曲。有興即揮毫，燦然存簡牘。

伊予素寡愛，嗜好本不篤。越自少年時，低回客京轂。

雖非曳裾者，庇蔭或華屋。頗見綺紈中，齒牙厭粱肉。

小龍得屢試，糞土視珠玉。團鳳與葵花，碔砆雜魚目。

貴人自矜惜，捧玩且緘櫝。未數日注卑，定知雙井辱。

於茲自研討，至味識五六。自爾入江湖，尋僧訪幽獨。

高人固多暇，探究亦頗熟。聞道早春時，攜籝赴初旭。

驚雷未破蕾，采采不盈掬。旋洗玉泉蒸，芳馨豈停宿。

須臾布輕縷，火候謹盈縮。不憚頃間勞，經時廢藏蓄。

髹筒淨無染，箬籠勻且複。苦畏梅潤侵，暖須人氣燠。

有如剛耿性，不受纖芥觸。又若廉夫心，難將微穢瀆。

晴天敞虛府，石碾破輕綠。永日遇閑賓，乳泉發新馥。

香濃奪蘭露，色嫩欺秋菊。閩俗競傳誇，豐腴面如粥。

自云葉家白，頗勝中山醁。好是一杯深，午窗春睡足。

清風擊兩腋，去欲淩鴻鵠。嗟我樂何深，水經亦屢讀。

`□`子咤中泠，次乃康王谷。![虫麻](../../imgs/45eb.gif)培頃曾嘗，瓶罌走僮僕。

如今老且懶，細事百不欲。美惡兩俱忘，誰能強追逐。

薑鹽拌白土，稍稍從吾蜀。沿欲外形體，安能徇心腹。

由來薄滋味，日飯止脫粟。外慕既已矣，胡為此羈束。

昨日散幽步，偶上天峰麓。山圃正春風，蒙茸萬旗簇。

呼兒為佳客，採製聊亦復。地僻誰我從，包藏置廚簏。

何嘗較優劣，但喜破睡速。況此夏日長，人間正炎毒。

幽人無一事，午飯飽蔬菽。困臥北窗風，風微動窗竹。

乳甌十分滿，人世真局促。意爽飄欲仙，頭輕快如沐。

昔人固多癖，我癖良可贖。為問劉伯倫，胡然枕糟麴。

余自城中還，道中雲氣自山中來，如羣馬奔突，以手掇開籠收其中。歸家雲盈籠開而放之，作攓雲篇。

物役會有時，星言從高駕。道逢南山雲，欻吸如電過。

竟誰使令之，袞袞從空下。龍移相排拶，風舞或頹亞。

散為東郊霧，凍作枯樹稼。或飛入吾車，逼仄人肘胯。

搏取置笥中，提攜反茅舍。開緘乃放之，掣去仍變化。

雲兮汝歸山，無使達官怕。

遊山呈通判承議寫寄參寥師

煌煌世胄餘，夫子非碌碌。由來有詩書，所以能絕俗。

得官本河朔，瓜期未易促。扁舟下南來，逸駕追鳴鵠。

遇勝即徜徉，風餐兼露宿。嗟予偶傾蓋，一笑外羈束。

杖策每過從，相攜訪山谷。東風披鮮雲，繡錯出林麓。

松門有時盡，幽景無斷續。崖轉聞鐘聲，林疏見華屋。

銜山餘落景，歸跡猶躑躅。誰云鄴下歡，往事不可復。

吾曹二三事，取樂亦云足。願公寄新詩，一一能見錄。

船頭行北歸，囊橐有美玉。塵埃京洛人，亦與洗心目。

和郭功父韻送芝道人游隱靜

觀音妙智力，應感隨緣度。芝師訪東坡，寧辭萬里步。

道義偶相契，十年同去住。行窮半世間，又欲浮杯渡。

我願焚囊鉢，不作陳俗具。會取却歸時，只是而今路。

次韻魯直戲贈

昨夜試微涼，汗衾初退紅。我願隨秋風，隨身入房櫳。

君王不好事，只作好驚鴻。細看卷蠆尾，我家真栗蓬。

夜坐與邁聯句

清風來無邊，明月翳復吐。`自`

松聲滿虛空，竹影侵半戶。`邁`

暗枝有驚鵲，壞壁鳴饑鼠。`自`

露葉耿高梧，風螢落空廡。`邁`

微涼感團扇，古意歌白紵。`自`

樂哉今夕遊，復此陪杖屨。`邁`

傳家詩律細，已自過宗武。短詩膝下成，聊以慰懷祖。`自`

寄傲軒

先生英妙年，一掃千兔禿。仕進固有餘，不肯踐場屋。

通闤何所傲，傲名非傲俗。定知軒冕中，享榮不償辱。

豈無自安計，得失猶轉轂。先生獨揚揚，憂患莫能瀆。

得如虎挾乙，失若龜藏六。茅簷聊寄寓，俛仰亦自足。

東坡無邊春，方寸盡藏蓄。醉哦旁若無，獨侑一樽醁。

牀頭車馬道，殘月掛疏木。朝客紛擾時，先生睡方熟。

榆

我行汴堤上，厭見榆陰綠。千株不盈畝，斬伐同一束。

及居幽囚中，亦復見此木。蠹皮溜秋雨，病葉埋牆曲。

誰言霜雪苦，生意殊未足。坐待春風至，飛英覆空屋。

槐

憶我初來時，草木向衰歇。高槐雖驚秋，晚蟬猶抱葉。

淹留未云幾，離離見疏莢。棲鴉寒不去，哀叫飽啄雪。

破巢帶空枝，疏影掛殘月。豈無兩翅羽，伴我此愁絕。

竹

今日南風來，吹亂庭前竹。低昂中音會，甲刃紛相觸。

蕭然風雪意，可折不可辱。風霽竹已`一作亦`回，猗猗散青玉。

故山今何有，秋雨荒籬菊。此君知健否，歸掃南軒曲。

柏

故園多珍木，翠柏如蒲葦。幽囚無與樂，百日看不已。

時來拾流膠`一作肪`，未忍踐落子。當年誰所種，少長與我齒。

仰視蒼蒼榦，所閱固多矣。應見李將軍，膽落溫御史。

問淵明

或曰：東坡此詩與淵明反，此非知言也。蓋亦相引以造意言者，未始相非也。元祐五年十月日。

子知神非形，何復異人天。豈惟三才中，所在靡不然。

我引而高之，則為星斗懸。我散而卑之，寧非山與川。

三皇雖云沒，至今在我前。八百要有終，彭祖非永年。

皇皇謀一醉，發此露槿妍。有酒不辭醉，無酒斯飲泉。

立善求我譽，饑人食饞涎。委運憂傷生，憂`一作運`去生亦遷。

縱浪大化中，正為化所纏。應盡便須盡，寧復事此言。

題雲龍草堂石磬

折為督郵腰，懸作山人室。殊非濮上音，信是泗濱石。

朱亥墓

昔日朱公子，雄豪不可追。今來遊故國，大塚屈稱兒。

平日輕公相，千金棄若遺。梁人不好事，名字寄當時。

魯史盜齊豹，求名誰復知。慎無怨世俗，猶不遭仲尼。

嚴顏碑

先主反劉璋，兵意頗不義。孔明古豪傑，何乃為此事。

劉璋固庸主，誰為死不二。嚴子獨何賢，談笑傲碪几。

國亡君已執，嗟子死誰為。何人刻山石，使我空涕淚。

吁嗟斷頭將，千古為病悸。

峴山

遠客來自南，遊塵昏峴首。過關無百步，曠蕩吞楚藪。

登高忽惆悵，千載意有偶。所憂誰復知，嗟我生苦後。

團團山上檜，歲歲閱榆柳。大才固已殊，安得同永久。

可憐山前客，倏忽星過霤。賢愚未及分，來者當自剖。

驪山

君門如天深幾重，君王如帝坐法宮。

人生難處是安穩，何為來此驪山中。

複道淩雲接金闕，樓觀隱煙橫翠空。

林深霧暗迷八駿，朝東暮西勞六龍。

六龍西幸峨眉棧，悲風便入華清院。

霓裳蕭散羽衣空，麋鹿來遊猿鶴怨。

我上朝元春半老，滿地落花無人掃。

羯鼓樓高掛夕陽，長生殿古生青草。

可憐吳楚兩醯雞，築臺未就已堪悲。

長楊五柞漢幸免，江都樓成隋自迷。

由來留連多喪國，宴安酖毒因奢惑。

三風十愆古所戒，不必驪山可亡國。

和子由除日見寄

薄官驅我西，遠別不容惜。方愁後會遠，未暇憂歲夕。

強歡雖有酒，冷酌不成席。秦烹惟羊羹，隴饌有熊臘。

念為兒童歲，屈指已成昔。往事今何追，忽若箭已釋。

感時嗟事變，所得不償失。府卒來驅儺，矍鑠驚遠客。

愁來豈有魔，煩汝為攘磔。寒梅與凍杏，嫩萼初似麥。

攀條為惆悵，玉蕊何時拆。不憂春豔晚，行見棄夏覈。

人生行樂耳，安用聲名籍。胡為獨多感，不見膏自炙。

詩來苦相寬，子意遠可射。依依見其面，疑子在咫尺。

兄今雖小官，幸忝佐方伯。北池近所鑿，中有汧水碧。

臨池飲美酒，尚可消永日。但恐詩力弱，鬬健未免馘。

詩成十日到，誰謂千里隔。一月寄一篇，憂愁何足擲。

次韻范淳父送秦少章

宿緣在江海，世網如予何。西來庾公塵，已濯長淮波。

十年淮海人，初見一麥禾。但欣爭訟少，未覺舟車多。

秦郎忽過我，賦詩如卷阿。句法本黃子，二豪與揩磨。

嗟我久離羣，逝將老西河。後生多名士，欲薦空悲歌。

小范真可人，獨肯勤收羅。瘦馬識騄耳，枯桐得雲和。

近聞館李生，病鶴借一柯。贈行苦說我，妙語慰蹉跎。

西羌已解仇，烽火連朝那。坐籌付公等，吾將寄潛沱。

* * *

