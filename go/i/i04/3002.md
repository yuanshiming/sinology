

## 蘇東坡全集

##### 東坡續集
　　　`卷二`

* * *

### 律詩一百七十九首

過巴東縣不泊聞頗有萊公遺跡

萊公昔未遇，寂寞在巴東。聞道山中樹，猶餘手種松。

江山養豪傑，禮數困英雄。執版迎官長，趨塵拜下風。

當年誰刺史，應未識三公。

白帝廟

朔風催入峽，慘慘去何之。共指蒼山路，來朝白帝祠。

荒城秋草滿，古樹野藤垂。浩蕩荊江遠，淒涼蜀客悲。

遲回問風俗，涕泗憫興衰。故國依然在，遺民豈復知。

一方稱警蹕，萬乘擁旌旗。遠略初吞漢，雄心豈在夔。

崎嶇來野廟，閔默愧常時。破甑蒸山麥，長歌唱竹枝。

荊都真壯士，吳柱本經師。失計雖無及，圖王固已奇。

猶餘帝王號，皎皎在門楣。

戎州

亂山圍古郡，市易帶羣蠻。庾嶺春耕少，孤城夜漏閑。

往時邊有警，征馬去無還。自頃方從化，年來亦款關。

頗能貪漠布，但未脫金鐶。何足爭強弱，吾民盡玉顏。

見魯人孔周翰題詩二首

壞壁題詩已五年，故人風物兩依然。

定知來歲中秋月，又照先生枕麴眠。

更邀明月說明年，記取孤吟孟浩然。

此去宦遊如傳舍，揀枝驚鵲幾時眠。

奉和凝祥池

似知金馬客，時夢碧雞坊。冰雪消殘臘，煙波寫故鄉。

鳴鑾自容與，立馬久回翔。乞與三韓使，新圖到樂浪。

`時有高麗使在京，每至勝境，即圖畫以歸。`

奉和頴叔萬壽觀

道人幽夢曉初還，已覺笙蕭下月壇。

風伯前驅清宿霧，祝融參乘破朝寒。

英姿連璧從多士，妙句鏘金和八鑾。

已向詞臣得頗牧，路人莫作老儒看。

正月十四日夜扈從端門觀燈三絕

淡月疏星繞建章，仙風吹下御爐香。

侍臣鵠立通明殿，一朵紅雲捧玉皇。

薄雪初消野未耕，賣薪買酒看升平。

吾君勤儉倡優拙，自是豐年有笑聲。

老病行穿萬馬羣，九衢人散月紛紛。

歸來一琖殘燈在，猶有傳柑遺細君。

`上元夜登樓貴戚，例有黃柑相遺，侍臣謂之傳柑。`

獲鬼章二十二韻

青唐有逋寇，白首已窮妖。竊據臨洮郡，潛通講渚橋。

廟謀周召虎，邊帥漢班超。堅壘千兵破，連航一炬燒。

擒姦從窟穴，奏捷上煙霄。詭異人圖像，驩娛路載謠。

千誅非一事，伐叛自先朝。取道經陵寢，前期告廟祧。

西來聞幾日，面縛見今朝。二聖臨雲陛，千官溢海潮。

載囚車轣轆，失主馬蕭條。橫拜如蹲犬，胡裝尚衣貂。

理卿辭具服，譯長舌初調。緩死恩殊厚，求生尾屢搖。

慈仁逢太母，寬厚戴唐堯。赤手真擒虎，和羹未賜梟。

藁街虛授首，東市偶全腰。困獸何須殺，遺雛或可招。

威聲西振夏，武節北通遼。帝道有強弱，天時或長消。

羌情防報復，軍勝忌矜驕。慎重關西將，奇功勿再要。

光祿庵二首

文章恨不見文園，禮樂方將訪石泉。

何事庵中著光祿，枉教閑處筆如椽。

城中太守的何人，林下先生非我身。

若向庵中覓光祿，雪中履跡鏡中真。

過通判曹仲錫飲書懷兩絕

公退清閑如致仕，酒餘歡適似還鄉。

不妨更有安心病，臥看縈簾一炷香。

心有何求遣病安，年來古井不生瀾。

只愁戲瓦閑童子，却作泠泠一水看。

過木櫪觀

石壁高千尺，微蹤遠欲無。

飛簷如劍寺，`出劍門東，望上寺宇，髣髴可見`古柏似仙都。

許子嘗高遁，行舟悔不迂。斬蛟聞猛烈，提劍想崎嶇。

寂寞棺猶在，脩崇世已愚。隱居人不識，化去俗爭吁。

洞府煙霞遠，人間爪髮枯。飄飄乘倒景，誰復顧遺軀。

和喜雨

密雲今日破郊西，小雨瀟瀟未作泥。

且及清閑同笑樂，行看衰病費扶攜。

花前白酒傾雲液，戶外青驄響月題。

不用臨風苦揮淚，君家自與竹林齊。

觀開西湖次吳左丞韻

偉人謀議不求多，事定紛紛自唯阿。

盡放龜魚還綠淨，肯容蕭葦障前坡。

一朝美事誰能絕，百尺蒼岩尚可磨。

天上列星當亦喜，月明時下浴明波。

荊州十首

遊人出三峽，楚地盡平川。北客隨南賈，吳檣間蜀船。

江侵平野斷，風捲白沙旋。欲問興亡意，重城自古堅。

南方舊戰國，慘澹意猶存。慷慨因劉表，淒涼為屈原。

廢城猶帶井，古姓聚成村。亦解觀形勝，昇平不敢論。

楚地闊無邊，蒼茫萬頃連。耕牛未嘗汗，投種去如捐。

農事誰當勸，民愚亦可憐。平生事遊惰，那得怨凶年。

朱檻城東角，高王此望沙。江山非一國，烽火畏三巴。

戰骨淪秋草，危樓倚斷霞。百年豪傑盡，擾擾見魚鰕。

沙頭煙漠漠，來往厭喧卑。野市分麞鬧，官帆過渡遲。

遊人多問卜，傖叟盡攜龜。日暮江天靜，無人唱楚詞。

太守王夫子，山東老俊髦。壯年聞猛烈，白首見雄豪。

食雁君應厭，驅車我正勞。中書有安石，慎勿賦離騷。

殘臘多風雪，荊人重歲時。客心何草草，里巷自嬉嬉。

爆竹驚鄰鬼，驅儺逐小兒。故人應念我，相望各天涯。

江水深成窟，潛魚大似犀。赤鱗如琥珀，老枕勝玻璃。

上客舉雕俎，佳人搖翠篦。登庖更作器，何以免屠刲。

北雁來南國，依依似旅人。縱橫遭折翼，感惻為沾巾。

平日誰能挹，高飛不可馴。故人持贈我，三嗅若為珍。

柳門京國道，驅馬及春陽。野火燒枯草，東風動綠芒。

北行連許鄧，南去極衡湘。楚境橫天下，懷王信弱王。

渝州寄王道矩

曾聞五月到渝州，水拍長亭砌下流。

惟有夢魂長繚繞，共論唐史更綢繆。

舟經故國歲時改，霜落寒江波浪收。

歸夢不成冬夜永，厭聞船上報更籌。

過安樂山聞山上木葉有文如道士篆符云此山乃張道陵所寓二首

天師化去知何在，玉印相傳世共珍。

故國子孫今尚在，滿山秋葉豈能神。

真人已不死，外慕墮空虛。

猶餘好名意，滿樹寫天書。

`涪州得山胡``善鳴，出黔中`

終日鎖筠籠，回頭惜翠茸。誰知聲![口畫](../../imgs/35f2.gif)![口畫](../../imgs/35f2.gif)，亦自意重重。

夜宿煙生浦，朝鳴日上峰。故巢何足戀，鷹隼豈能容。

巫山廟上下數十里有烏鳶無數，取食於行舟之上，舟人神之，故亦不敢害

羣飛來去噪行人，得食無憂便可馴。

江上饑烏無足怪，野鷹何事亦頻頻。

夷陵縣歐陽永叔至喜堂

夷陵雖小邑，自古控荊吳。形勝今無用，英雄久已無。

誰知有文伯，遠謫自王都。人去年年改，堂傾歲歲扶。

追思猶咎呂，感歎亦憐朱。`時朱太守為公築此堂。`舊種孤楠老，新霜一橘枯。

清篇留峽洞，醉墨寫邦圖。`三遊洞有詩，夷陵圖後有留題處。`故老問行客，長官今白鬚。

著書多念慮，許國減歡娛。寄語公知否，還須數倒壺。

入峽

自昔懷幽賞，今茲得縱探。長江連楚蜀，萬派瀉東南。

合水來如電，黔波綠似藍。餘流細不數，遠勢競相參。

入峽初無路，連山忽似龕。縈紆收浩渺，蹙縮作淵潭。

風過如呼吸，雲生似吐含。墜崖鳴窣窣，垂蔓綠毿毿。

冷翠多崖竹，孤生有石楠。飛泉飄亂雪，怪石走驚驂。

絕澗知深淺，樵僮忽兩三。人煙偶逢郭，沙岸可乘籃。

野戍荒州縣，邦君古子男。放衙鳴晚鼓，留客薦霜柑。

聞道黃精草，叢生綠玉篸。盡應充食飲，不見有彭聃。

氣候冬猶暖，星河夜半涵。遺民悲昶衍，`孟昶從此入覲，王衍亦蜀主。`舊俗接魚蠶。

版屋漫無瓦，岩居窄似庵。伐薪常冒嶮，得米不盈甔。

歎息生何陋，劬勞不自慚。葉舟輕遠泝，大浪固嘗諳。

矍鑠空相視，嘔啞莫與談。蠻荒安可駐，幽邃信難妉。

獨愛孤棲鶻，高超百尺嵐。橫飛應自得，遠颺似無貪。

振翮游霄漢，無心顧雀![酓鳥](../../imgs/4cfa.gif)。塵勞世方病，局束我何堪。

盡解林泉好，多為富貴酣。試看飛鳥樂，高遁此心甘。

馬融石室

未應將軍聘，初從季直遊。絳紗生不識，蒼石尚能留。

豈害依梁冀，何須困李侯。吾詩慎勿刻，猿鶴為君羞。

代書寄桃山居士張聖可

十日春寒不出門，不知江柳已搖村。

稍聞決決流冰谷，漸見青青沒燒痕。

數畝荒園留我住，半瓶濁酒待君溫。

去年今日關山路，細雨梅花正斷魂。

題贈田辨之琴姬

流水隨絃滑，清風入指寒。

坐中有狂客，莫近繡簾彈。

六月六日以病在告獨游湖上諸寺晚謁損之戲留一絕

示病維摩元不病，在家靈運已忘家。

何須魏帝一丸藥，且盡盧仝七椀茶。

`是日淨慈南屏惠昭小昭慶及此。凡飲已七椀`

四十年前元夕與故人夜遊得此句

午夜朧朧淡月黃，夢回猶有暗塵香。

縱橫滿地霜槐影，寂寞蓮燈半在亡。

戲孫公素

投扇昔年笑溫嶠，握刀晚歲戰劉郎。

不須戚戚如馮衍，便與時時說李陽。

雪後便欲與同僚尋春一病彌月雜花都盡獨牡丹在耳劉景文左藏和順闍黎詩見贈次韻荅之

殘花怨久病，剩雨泣餘妍。不見雙旌出，空令九陌遷。`開園時市井皆入。`

知君苦寂寞，妙語嚼芳鮮。淺紫從爭發，深紅任蚤蔫。

天葩尚青萼，國色待華顛。載酒邀詩將，臞儒不是仙。

`南康望湖亭``一本云過洞庭`

八月渡長湖，蕭條萬象疏。`一本云瀟湘景物疏。`秋風片帆急，暮藹`一本作雨`一山孤。

許國心猶在，康時術已虛，`術一作業。`岷峨家萬里，投老得歸無。

半山亭

登嶺勢巍巍，蓮峰太華齊。憑欄紅日早，回首白雲低。

松柏月中老，猿猴物外啼。禪師吟絕後，千古指人迷。

儋耳山

突兀隘空虛，他山總不如。

君看道傍石，盡是補天餘。

次韻聞復上人

前身本同社，宿業獨臨邊。一悟鏡空老，始知圓澤賢。

歸心忘犢佩，生術寄羊鞭。不似歐陽子，空留六一泉。

宋復古畫瀟湘晚景圖三首

西征憶南國，堂上畫瀟湘。照眼雲山出，浮空野水長。

舊遊心自省，信手筆都忘。會有衡陽客，來看意渺茫。

落落君懷抱，山川自屈蟠。經營初有適，揮灑不應難。

江市人家少，煙村古木攢。知君有幽意，細細為尋看。

咫尺殊非少，陰晴自不齊。徑蟠趨後崦，水會赴前溪。

自說非人意，曾經入馬蹄。他年宦游處，應話劍山西。

儋州二首

小邑浮橋外，青山石岸東。茶槍燒後出，麥浪水前空。

萬戶不禁酒，三年真識翁。結茅來此住，歲晚有誰同。

荔子幾時熟，花頭今已繁。探春先揀樹，買夏欲論園。

居士常攜客，參軍許扣門。明年更有味，懷抱鬧諸孫。

海上道人傳以神守氣訣

但向起時作，還於作處收。蛟龍莫放睡，雷雨直須休。

要會無窮火，嘗觀未盡油。夜深人散後，惟有一燈留。

曹溪夜觀傳燈錄燈花落一僧字上口占

山堂夜岑寂，燈下看傳燈。

不覺燈花落，茶毗一個僧。

贈包安靜先生茶三首

皓色生甌面，堪稱雪見羞。

東坡調詩腹，今夜睡應休。`偶謁大中精藍中，遇故人烹日注茶，果不虛示，故詩以記之。`

建茶三十斤，不審味如何。

奉贈包居士，僧房戰睡魔。`昨日點日注極佳，點此，復云罐中餘者，可示及舟中滌神耳。`

野菜初出珍又珍，送與安靜病酒人。

便須起來和熱喫，不消洗面裹頭巾。

杭州次周燾韻遊天竺觀激水

道眼轉丹青，常於寂處鳴。

早知雨是水，不作兩般聲。

過海得子由書

經過廢來久，有弟忽相求。門外三竿日，江關一葉秋。

蕭疏悲白髮，漫浪散窮愁。世事江聲外，吾生幸且休。

去歲與子野遊逍遙堂日欲沒因並西山叩羅浮道院至已二鼓矣遂宿於西堂今歲索居儋耳子野復來相見作詩贈之

往歲追歡地，寒窗夢不成。笑談驚半夜，風雨暗長檠。

雞唱山椒曉，鐘鳴霜外聲。只今那復見，髣髴似三生。

元祐五年十二月十二日同景文義伯聖途次元伯固仲蒙遊七寶寺題竹上

結根豈殊衆，脩柯獨出林。

孤高不可恃，歲晚霜風侵。

泗州過倉中劉景文老兄戲贈一絕

即聚伏波米，還數魏舒籌。

應笑蘇夫子，僥倖得湖州。

戲題巫山縣用杜子美韻

巴俗深留客，吳儂但憶歸。直知難共語，不是故相違。

東縣聞銅臭，江陵換裌衣。丁寧巫峽雨，慎莫暗朝暉。

初貶英州過杞贈馬夢得

萬古他池穴，歸心負雪堂。

殷勤竹林詠，猶得比山王。

荅晁以道索書

閱世真難記，如公自不忘。

其於書太簡，正以懶相妨。

大老寺竹間閣子

殘花帶葉暗，新筍出林香。但見竹陰綠，不知汧水黃。

樹高傾隴鳥，池浚落河魴。栽種良辛苦，孤僧瘦欲尫。

惠州太守東堂，祠故相陳文惠公，堂下有公手植荔支一株，郡人謂之將軍樹。今歲大熟，嘗啗之餘，下及吏卒，其高不可致者，縱猿取之。

丞相祠堂下，將軍大樹旁。炎雲駢火實，瑞露酌天漿。

爛紫垂先熟，高紅挂遠揚。分甘徧鈴下，也到黑衣郎。

贈何道士

安心守玄牝，閉眼覓黃庭。問疾來三客，澆愁有半瓶。

風松時落蕊，病鶴不梳翎。樽空我歸去，山月伴君醒。

和廬山上人竹軒

洞外復空中，千千萬萬同。

勞師向竹頌，清是阿誰風。

款塞來享

蠢爾氐羌國，天誅亦久稽。既能知面內，不復議征西。

斥候銷烽火，邊城息鼓鼙。輸忠脩貢職，棄過為黔黎。

雪滿流沙靜，雲沉太白低。巍巍二聖治，盛德古難齊。

觀臺

三界無所住，一臺聊自寧。塵勞付白骨，寂照起黃庭。

殘磬風中嫋，孤燈雪後青。須防童子戲，投瓦犯清泠。

吳江岸

曉色兼秋色，蟬聲雜鳥聲。

壯懷銷鑠盡，回首尚心驚。

嘲子由

堆几盡埃簡，攻之如蠹蟲。

誰知聖人意，不在古書中。

無題

六秩行當啟，區中緣更疏。不貪為我寶，安步當君車。

故國多喬木，先人有敝廬。誓將閑散好，不著一行書。

元祐九年立春

熊白來山北，豬紅削劍南。

春盤得青韭，臘酒寄黃柑。

扶風天和寺

遠望若可愛，朱欄碧瓦溝。聊為一駐足，且慰百回頭。

水落見山石，塵高昏市樓。臨風莫長嘯，遺涕浩難收。

再贈常州報恩長老

薦福老懷真巧便，凈慈兩本更尖新。

憑師為作鐵門限，準備人間請話人。

聞洮西捷報

漢家將軍一丈佛，詔賜天池八尺龍。

露布朝馳玉關塞，捷書夜到甘泉宮。

似聞指揮築上郡，已覺談笑無西戎。

牧臣不見天顏喜，但驚草木放`一作皆。`春容。

三萼牡丹

風雨何年別，留真向此邦。

至今遺恨在，巧過不成雙。

己未十月十五日獄中恭聞太皇太后不豫有赦作詩

庭柏陰陰晝掩門，烏知有赦鬧黃昏。

漢宮自種三生福，楚客還招九死魂。

縱有鋤犁及田畝，已無面目見丘園。

只應聖主如堯舜，猶許先生作正言。

題李景元畫

聞說神仙郭恕先，醉中狂筆勢瀾翻。

百年寥落何人在，只有華亭李景元。

謝人惠雲巾方舄二首

燕尾稱呼理未便，翦裁雲葉却天然。

無心只是青山物，覆頂宜歸紫府仙。

轉覺周家新樣俗，`頭巾起後周。`未容陶令舊名傳。

鹿門佳士勤相贈，黑霧玄霜合比肩。

`皮襲美贈天隨子紗巾詩云：掩斂乍疑裁黑霧，輕明渾似帶玄霜。`

胡鞾短靿格粗疏，古雅無如此樣殊。

妙手不勞盤作鳳，`晉永嘉中，有鳳頭鞋。`輕身只欲化為鳧。

魏風褊儉堪羞葛，楚客豪華可笑珠。

擬學梁家名解脫，`武帝作解脫履。`便於禪坐作跏趺。

儋州上元過子赴使君會

使君置酒莫相違，守舍何妨獨掩扉。

臥看月窗盤晰蜴，靜聞風幔落蛜蝛。

燈花結盡吾猶夢，香篆消時汝欲歸。

搔首淒涼十年事，傳柑歸遺滿朝衣。

儋耳寄子由

燈燼不挑垂暗蕊，爐灰重撥尚餘薰。

狂風欲發鴉翻樹，缺月初升犬吠雲。

閉眼此生新活計，隨身孤影舊知聞。

雷州別駕應危坐，跨海清光與子分。

謝宋漢傑惠李承晏墨

老松燒盡結輕花，妙法來從北李家。

翠色冷光何所似，牆東鬒髮墮寒鴉。

被命南遷塗中寄定武同僚

人事千頭及萬頭，得時何喜失時憂。

只知紫綬三公貴，不覺黃粱一夢遊。

適見恩綸臨定武，忽遭分職赴英州。

南行若到江干側，休宿潯陽舊酒樓。

`李委吹笛``並引`

`元符五年十二月十九日，東坡生日也。置酒赤壁磯下，踞高峰，俯鵲巢。酒酣，笛聲起於江上。客有郭、石二生，頗知音，謂坡曰：「笛聲有新意，非俗士也。」使人問之，則進士李委，聞坡生日，作新曲曰鶴南飛以獻。呼之使前，則青巾紫裘，要笛而已。既奏新曲，又快作數弄，嘹然有穿雲裂石之聲。坐客皆引滿醉倒。委袖出嘉紙一幅，曰：「吾無求於公，得一絕句足矣。」坡笑而從之。`

山頭孤鶴向南飛，載我南遊到九嶷。

下界何人也吹笛，可憐時復犯龜茲。

書袞儀所藏惠崇畫二首

兩兩孤鴻欲破羣，依依還似北歸人。

遙知朔漠多風雪，更待江南半月春。

竹外桃花三兩枝，春江水暖鴨先知。

萋蒿滿地蘆芽短。正是河豚欲到時。

次韻徐得之常與余約卜鄰于江淮間將赴登州同舟至山陽以詩見送留別

別時酒盞照燈花，知我歸期漸有涯。

去歲渡江萍似斗，今年並海棗如瓜。

多情明月邀君共，無價青山為我賒。

千首新詩一竿竹，不應空釣漢江槎。

書黃筌畫翎毛花蝶圖二首

短翎長喙喜喧卑，曳練雙翔亦自奇。

賴有黃鸝鬪嬛好，獨依蘚石立多時。

綠陰青子已愁人，忍見中庭燕麥新。

怊惆劉郎今白首，時來看卷覓餘春。

次韻王定國得晉卿酒相留夜飲

短衫壓手氣橫秋，更著仙人紫綺裘。

使我有名全是酒，從他作病且忘憂。

詩無定律君應將，醉有真卿我可侯。

且倒餘樽盡今夕，睡蛇已死不須鉤。

偶於龍井辨才處得歙硯甚奇作小詩

羅細無紋角浪平，半丸犀璧浦雲泓。

午窗睡起人初靜，時聽西風拉瑟聲。

秋晚客興

草滿池塘霜送梅，疏林野色近樓臺。

天圍故越侵雲盡，潮上孤城帶月迴。

客夢冷隨楓葉斷，愁心低逐雁聲來。

流年又喜經重九，可意黃花是處開。

陳伯比和回字復次韻

下里馮生寧屑去，湖海陳侯猶肯來。

詩書好在家四壁，蒲柳蓊然城一隈。

騎上下山亦疏矣，儵從容出何為哉。

市橋十步即塵土，晚雨瀟瀟殊未回。

廣陵後園題申公扇子

露葉風枝曉未勻，綠陰青子淨無塵。

閑吟繞屋扶疏句，須信淵明是可人。

山光寺回次芝上人韻

鬧裏清遊借隙光，醉時真境發天藏。

夢回拾得吹來句，十里南風草木香。

與道源游西莊遇濟道人同往草堂為濟書此

桑麻已零落，藻荇復銷沉。園宅在人境，歲時傷我心。

強穿南埭路，遙望北山岑。欲與道人語，跨鞍聊一尋。

寒食夜

漏聲透入碧窗紗，人靜鞦韆影半斜。

沉麝不燒金鴨冷，淡雲籠月照梨花。

荅子勉三首

君不登郎省，還應上諫坡。才高殊未識，歲晚幸無他。

櫪馬羸難出，鄰雞束不歌。寒爐餘幾火，灰裏撥陰何。

驚人得佳句，或以傲王公。處士還清節，滑稽安足雄。

深沉似康樂，簡遠到安豐。一點無俗氣，相期林下風。

欲舞腰身柳一窠，小梅催拍大梅歌。

舞餘片片梨花落，爭奈當塗風物何。

送楊奉禮

譜牒推關右，風流出靖恭。時情任險陂，家法故雍容。

南去河千頃，`大水中相別。`餘惟酒一鍾。更誰哀老子，令得放疏慵。

別東武流杯

莫笑官居如傳舍，故應人世等浮雲。

百年父老知誰在，惟有雙松識使君。

走筆謝呂行甫惠子魚

臥沙細肋吾方厭，通印長魚誰肯分。

好事東平貴公子，貴人不與與蘇君。

孔周翰嘗為仙源令，中秋夜以事留於東武官舍，時陳君榮右王君建中皆在郡。其後十七年中秋，周翰持節過郡，二君已亡。感時懷舊，留詩於壁。又其後五年中秋，軾與客飲於超然臺，聞周翰乞此郡，客有誦詩者。乃次其韻二篇，以為他日一笑。

壞壁題詩已五年，故人風物兩依然。

定知來歲中秋月，又照先生枕麴眠。

更邀明月說明年，記取孤吟孟浩然。

此去宦遊如傳舍，揀枝驚鵲幾時眠。

送穆越州

江海相忘十五年，羨公松柏蔚蒼顏。

四朝耆舊冰霜後，兩郡風流水石間。

舊政猶傳蜀父老，先聲已振越溪山。

樽前俱是蓬萊守，莫放高樓雪月閑。

贈葛葦

竹椽茅屋半摧傾，肯向蜂窠寄此生。

長恐波頭卷室去，欲將船尾載君行。

小詩試擬孟東野，大草閑臨張伯英。

消遣百年須底物，故應憐我不歸耕。

雨二首

越井岡頭雲出山，牂牁江上水如天。

牀牀避漏幽人屋，浦浦移舟蜑子船。

龍卷魚蝦并雨落，人隨雞犬上牆眠。

只應樓下平階水，長記先生過嶺年。

疏雨蕭蕭作晚涼，臥聞榕葉響長廊。

微明燈火耿殘夢，半濕簾帷浥舊香。

高浪![ㄧㄣ](../../imgs/23a9e.gif)牀吹罋盎，暗風驚樹擺琳琅。

先生不出晴無用，留向空階滴夜長。

杭州牡丹開時僕猶在常潤周令作詩見寄次其韻復次一首送赴闕

羞歸應為負花期，已是成陰結子時。

與物寡情憐我老，遣春無恨賴君詩。

玉臺不見嘲酣酒，金縷猶歌空折枝。

從此年年定相見，欲師老圃問樊遲。

莫負黃花九日期，人生窮達可無時。

十年且就三都賦，萬戶終輕千首詩。

天靜傷鴻猶戢翼，月明驚鵲未安枝。

君看六月河無水，萬斛龍驤到自遲。

`訪詹使君食槐芽``一作葉``冷淘`

枇杷已熟粲金珠，桑落初嘗灩玉蛆。

暫借垂蓮十分盞，來澆空腹五車書。

青浮卵碗槐芽餅，紅點冰盤藿葉魚。

醉飽高眠真事業，此生有味在三餘。

`示過``并跋`

春鴻社燕巧相違，白鶴峰頭玉板扉。

石建方欣洗牏廁，姜龐不解嘆蠨蝛。

一龕京口嗟春夢，萬炬錢塘憶夜歸。

合浦賣珠無復有，當年笑我泣牛衣。

戊寅上元，余寓儋耳，過子夜出，余獨守舍，作違字韻詩。今庚辰上元，已再期矣。家在惠州白鶴峰下，過子并婦子從余來此，其婦亦篤孝。惻然憫之，故和前篇有石建姜龐之句，而又復悼懷同安君末章，故有牛衣之句，悲君亡而喜余在此也。書以示過，看了勿復感愴。切切。

焦坑寺

渺渺疏林集晚鴉，孤村燈火梵王家。

幽人自種千頭橘，遠客來尋百結花。

浮石已乾霜後水，蕉坑聊試雨前茶。

只疑歸夢西南去，翠竹江村繞白沙。

贈虔州慈雲寺鑒老

居士無塵堪洗沐，道人有句借宣揚。

窗間但見蠅鑽紙，門外唯聞佛放光。

徧界難藏真薄相，一絲不掛且逢場。

却須重說圓通偈，千眼熏籠是法王。

和方南圭寄迓周文之三首

共惜相從一寸陰，酒杯雖淺意殊深。

且同月下三人影，聊豁`一作莫作`天涯萬里心。

東嶺舊`一作近`開松竹徑，南堂初絕斧斤音。

知君善頌如張老，猶望攜壺更一臨。

壺中九華詩

湖口人李正臣蓄異石，九峰玲瓏，宛轉若窗櫺然。余欲以百金買之，與仇池石為偶，方南遷未暇也。名之曰壺中九華，且以詩識之。

我家岷蜀最高峰，`一作清溪電轉失雲峰。`夢裏猶驚翠掃空。

五嶺莫愁千嶂外，九華今在一壺中。

天池水落層層見，`一作石泉水落涓涓滴。`玉女窗明處處通。

念我仇池太孤絕，百金歸買小`一作碧`玲瓏。

留別登州舉人

身世相忘久自知，此行閑看古黃腄。

自非北海孔文舉，誰識東萊太史慈。

落筆已吞雲夢客，抱琴欲訪水仙師。

莫嫌五日匆匆守，歸去先傳樂職詩。

過海

參橫斗落轉`欲`三更，苦雨終風也解情。

雲散月明誰點綴？天容海色本澄清。

空餘魯叟乘桴意，無復`粗識`軒皇奏樂聲。

九死南荒吾不恨，茲遊奇絕冠平生。

過嶺寄子由三首

七年來往我何堪，又試曹溪一勺甘。

夢裏似曾遷海外，醉中不覺到江南。

波生濯足鳴空澗，霧繞征衣滴翠嵐。

誰遣山雞忽驚起，半岩花雨落毿毿。

投章獻策謾多談，能雪冤忠死亦甘。

一片丹心天日下，數行清淚嶺雲南。

光榮歸佩呈佳瑞，瘴癘幽居弄曉嵐。

從此西風庾梅謝，却迎誰與馬毿毿。

山林瘴霧老難堪，歸去中原茶亦甘。

有命誰憐終反北，無心却笑亦巢南。

蠻音慣習疑傖語，脾病縈纏帶嶺嵐。

賴有祖師清淨水，塵埃一洗落毿毿。

歇白塔鋪

甘山廬阜鬱長望，林隙依稀`一作熹微`漏日光。

吳國晚蠶初斷葉，占城早稻欲移秧。

迢迢澗水隨人急，冉冉岩花撲馬香。

望眼盡從`一作窮`飛鳥遠，白雲深處是吾鄉。

嘗天門冬酒

載酒無人過子雲，年來家醞有奇芬。

醉鄉杳杳誰同夢，睡息齁齁得自聞。

口業向時猶小小，眼花因酒尚紛紛。

點燈更試淮南語，汎溢東風有縠紋。

西蜀楊耆，二十年前見之甚貧，今見之亦貧。所異於昔者，蒼顏華髮耳。女無美惡富者妍，士無賢不肖貧者鄙，使其逢時遇合，豈減當世之士哉。頃宿長安驛舍，聞泣者甚怨，問之乃昔富而今貧者。乃作一詩。今以贈楊君。

孤村漸`一作微`雨逐秋涼，逆旅愁人怨夜長。

不寐相看唯櫪馬，愁吟`一作悲歌`互荅有寒螿。

天寒滯穗猶橫畝，歲晚空機尚倚牆。

勸爾一杯聊復睡，人間貧富海茫茫。

贈人

別後休論信息疏，仙凡自古亦殊途。

蓬山路遠人難到，霜柏威高道轉孤。

舊賞未應亡楚國，新詩聞已滿皇都。

誰憐澤畔行吟者，目斷長安貌欲枯。

趙成伯家有姝麗僕忝鄉人不肯開樽徒吟春雪謹依元韻以當一笑

繡簾朱戶未曾開，誰見梅花落鏡臺。

試問高吟三十韻，`俗云檢驗死秀才，帶上有詩三十韻。`何如低唱兩三杯。`世傳陶穀學士買得党太尉家故妓，遇雪，陶取雪水烹團茶，謂妓曰：「党家應不識此？」妓曰：「彼粗人安有此景，但能於銷金暖帳下淺斟低唱，喫羊羔兒酒耳。」陶默然愧其言。`

莫嫌衰鬢聊相映，須得纖腰與共回。

知道文君隔青瑣，梁園賦客敢言才。`聊荅來句，義取婦人而已，罪過，罪過。`

觀湖二首

乘槎遠引神仙客，萬里清風上海濤。

回首不知沙界小，飄衣猶覺色塵高。

須彌有頂低垂日，兜率無根下戴鼇。

釋梵茫然齊劫火，飛雲不覺醉陶陶。

朝陽照水紅光開，玉濤銀浪相徘徊。

山分宿霧盡寬遠，雲駕高風馳送來。

升霞影色欹殘火，及物氣焰明纖埃。

可憐極大不知已，浮生野馬悠悠哉。

寄高令

滿地春風掃落花，幾番曾醉長官衙。

詩成錦繡開胸臆，論極冰霜繞齒牙。

別後與誰同把酒，客中無日不思家。

田園知有兒孫委，早晚扁舟到海涯。

獄中寄子由二首

聖主如天萬物春，小臣愚暗自忘身。

百年未滿先償債，十口無歸更累人。

是處青山可埋骨，他年夜雨獨傷神。

與君世世為兄弟，更結人間未了因。

柏臺霜氣夜淒淒，風動琅璫月向低。

夢繞雲山心似鹿，魂飛湯火命如雞。

眼中犀角真吾子，身後牛衣愧老妻。

百歲神遊定何處，桐鄉知葬浙江西。`

獄中聞湖杭民為余作解厄齋經月，所以有此句也。朱邑葬桐鄉。犀角，杜琮事。`

出獄次前韻二首

百日歸期恰及春，殘生樂事最關身。

出門便旋風吹面，走馬聯翩鵲啅人。

卻對酒杯渾是夢，試拈詩筆已如神。

此災何必深追咎，竊祿從來豈有因。

平生文字為吾累，此去聲名不厭低。

塞上縱歸他日馬，城中不鬪少年雞。

休官彭澤貧無酒，隱几維摩病有妻。

堪笑睢陽老從事，為余投檄向江西。`子由聞余下獄，乞以官爵贖余罪，貶筠州監酒。`

寄子由

厭暑多應一向慵，銀鉤秀句益疏通。

也知堆案文書滿，未暇開軒硯墨中。

湖面新荷空照水，城頭高柳漫搖風。

吏曹不是尊賢事，誰把前言語化工。

詩送交代仲達少卿

此身無用且東來，賴有江山慰不才。

舊尹未嫌衰廢久，清尊猶許再三開。

滿城遺愛知誰繼，極目扁舟挽不回。

歸去青雲還記否，交遊勝絕古城隈。

次韻馬元賓

流落江湖萬里歸，相逢自慰已差池。

初聞好句驚人倒，悔過東庭識面遲。

握手寧知無賀監，結交誰復許袁絲。

塞鴻正欲摩天去，垂老追攀豈可期。

第五橋

白露淒風洗瘴煙，夢回相對兩淒然。

雀羅廷尉非當日，鳩杖先生愈少年。

世事飽諳思縮手，主恩未報恥歸田。

誰憐第五橋東水，獨照台州老鄭虔。

次韻完夫再贈之什某已卜居毗陵與完夫有廬里之約云

柳絮飛時筍籜斑，風流二老對開關。

雪芽為我求陽羨，乳水君應餉惠山。

竹簟水風眠晝永，玉堂制草落人間。

應容緩急煩閭里，桑柘聊同十畝閑。

和林子中待制

兩翁留滯各皤然，人笑迂疏老更堅。

共把鵝兒`一作鴟夷`一樽酒，相逢柳色五湖天。

江邊遺愛啼斑白，海上先聲入管絃。

早晚淵明賦歸去，浩歌長笑老斜川。

九日袁公濟有詩次其韻

古來靜治得清閑，我愧真常也一班。

舉酒東榮挹江海，回樽落日勸湖山。

平生傾蓋悲歡裏，早晚抽身簿領間。

笑指西南是歸路，倦飛弱羽久知還。

和吳安持使者迎駕

小雪疏煙雜瑞光，清波寒引御溝長。

曈曈日色籠丹禁，杳杳鞭聲出建章。

鵷鷺偶叨陪下列，天閽聊啟望中央。

歸來喜氣傾新句，滿座疑聞錦繡香。

鹿鳴宴

連騎匆匆畫鼓喧，喜君新奪錦標還。

金罍浮菊催開宴，紅蕊將春待入關。

他日曾陪探禹穴，白頭重見賦南山。

何時共樂昇平事，風月笙簫坐夜閑。

次韻張甥棠美晝眠

炎歊五月北窗涼，更覺甘如飯稻粱。

宰我糞牆譏敢避，孝先經笥謔兼忘。

憂虞心謝知時雁，安穩身同挂角羊。

要識熙熙不爭兢，華胥別是一仙鄉。

真興寺閣禱雨

太守親從千騎禱，神翁遠借一杯清。

雲陰黯黯將噓徧，雨意昏昏欲醞成。

已覺微風吹袂冷，不堪殘日傍山明。

今年秋熟君知否，應向江南飽食粳。

惠州近城數小山類蜀道，春與進士許毅野步。會意處飲之且醉，作詩以記。適參寥專使欲歸，使持此以示西湖之上諸友。庶使知余未嘗一日忘湖山也。

夕陽飛絮亂平蕪，萬里春前一酒壺。

鐵化雙魚沉遠素，劍分二嶺隔中區。

花曾識面香仍好，鳥不知名聲自呼。

夢想平生消未盡，滿林煙月到西湖。

送蜀僧去塵

十年讀易費膏火，盡日吟詩愁肺肝。

不解丹青追世好，欲將芹芷薦君盤。

誰為善相寧嫌瘦，復有知音可廢彈。

拄杖挂經須倍道，故鄉春蕨已闌干。

同曾元恕游龍山呂穆仲不至

青春不覺老朱顏，強半銷磨簿領間。

愁客倦吟花似酒，佳人休唱日銜山。

共知寒食明朝過，且赴僧窗半日閑。

命駕呂安邀不至，浴沂曾點暮方還。

黃河

活活何人見混茫，昆侖氣脈本來黃。

濁流若解汙清濟，驚浪應須動太行。

帝假一源神禹跡，世流三患梗堯鄉。

靈槎果有仙家事，試問青天路短長。

壬寅重九不預會獨遊普門寺僧閣有懷子由

花開酒美盍不歸，來看南山冷翠微。

憶弟淚如雲不散，望鄉心與雁南飛。

明年縱健人應老，昨日追歡意正違。

不問秋風強吹帽，秦人不笑楚人譏。

小飲公瑾舟中

青泥赤日午相烘，走訪`一作扣`船窗柳影中。

輟我東坡無限睡，賞君南浦不貲風。

坐觀邸報談迂叟，閑說滁山憶醉翁。

此去澄江三萬頃，只應明月照還空。

`鄧，滁人也。是日坐中觀邸報，云叟已押入門下省。`

和子由次王鞏韻如囊之句可為一噱

平生未省為人忙，貧賤安閑氣味長。

粗免趍時頭似葆，稍能忍事腹如囊。

簡書見迫身今老，樽酒聞呼首一昂。

欲挹天河聊自洗，塵埃滿面鬢眉黃。

儋耳

霹靂收威暮雨開，獨憑欄檻倚崔嵬。

垂天雌霓雲端下，快意雄風海上來。

野老已歌豐歲語，除書欲放逐臣回。

殘年飽飯東坡老，一壑能專萬事灰。

荅李端叔

若人如馬亦如班，笑履壺頭出玉關。

已入西羌度沙磧，又來東海看濤山。

識君小異千人裏，慰我長思十載間。

西省憐君`一作鄰居`時邂逅，相逢有味是偷閑。

立春日，病中邀安國，仍請率禹功同來。僕雖不能飲，當請成伯主會。某當杖策倚几於其間。觀諸公醉笑以發滯悶也。

孤燈照影夜漫漫，拈得花枝不忍看。

白髮欹簪羞彩勝，黃耆煮粥薦春盤。

東方烹狗陽初動，南陌爭牛臥作團。

老子從來興不淺，向隅誰有滿堂歡。

齋居臥病禁煙前，辜負名花已一年。

此日使君不強喜，青春風物為誰妍。

青衫公子家千里，白首先生杖百錢。

曷不相將來問病，已教呼取散花天。

和參寥見寄

黃樓南畔馬臺宮，雲月娟娟正點空。

欲共幽人洗筆硯，要傳流水入絲桐。

且隨侍者尋西谷，莫學山僧老祝融。

待我西湖借君去，一杯湯餅潑油蔥。

東園

岑寂東園可散愁，膠膠擾擾夢神州。

萬竿苦竹旌旗卷，一部鳴蛙鼓吹收。

雨後月前天欲冷，身閑心遠地偏幽。

杜門謝客恐生謗，且作人間鵬鷃遊。

次韻荅錢穆父以汝陰用杭越唱和韻作詩見寄

大耿疲勞已離羣，小馮慈愛且當門。`某以弟親嫌請郡。

`玉堂不著扶犁手，霜鬢偏宜畫鹿轓。

豪傑雖無兩王繼，`子直、深父。`風流猶有二歐存。`叔弼并季默。`

清詩已入新歌舞，要使邦人識雅言。

奉和陳賢良

不學孫吳與六韜，敢將駑馬並英豪。

望窮海表天還遠，傾盡葵心日愈高。

身外浮名休瑣瑣，夢中歸思已滔滔。

三山舊是神仙地，引手東來一釣鼇。

秋興三首

野鳥遊魚信往還，此身同寄水雲間。

誰家晚吹殘紅葉，一夜歸心滿舊山。

可慰摧頹仍健食，此生通脫屢酡顏。

年華豈是催人老，雙鬢無端只自斑。

故里依然一夢前，相攜重上釣魚船。

嘗陪大幕今陳跡，謬忝承明愧昔年。

報國無成空白首，退耕何處有名田。

黃雞白酒雲山約，此計當時已浩然。

浴鳳池邊星斗光，宴餘香滿上書囊。

樓前夜月低韋曲，雲裏車聲出未央。

去國何年雙鬢雪，黃花重見一枝霜。

傷心無限厭厭夢，長似秋宵一倍長。

夜直秘閣呈王敏甫

蓬瀛宮闕隔埃氛，帝樂天香似許聞。

瓦弄寒蟾鴛臥月，樓生晴靄鳳盤雲。

共誰交臂論今古，只有閑心對此君。

大隱本來無境界，北山猿鶴謾移文。

題永叔會老堂

三朝出處共雍容，歲晚交情見二公。

乘興不辭千里遠，放懷還喜一樽同。

嘉謀定國垂青史，盛事傳家有素風。

自顧纓塵猶未濯，九霄終日羨冥鴻。

次韻參寥寄少游

岩棲木石已皤然，交舊何人慰眼前。

素與晝公心印合，每思秦子意珠圓。

當年步月來幽谷，拄杖穿雲冒夕煙。

臺閣山林本無異，故應文字不離禪。

謝曹子方惠新茶

陳植文華斗石高，景公詩句復稱豪。

數奇不得封龍額，祿仕何妨有馬曹。

囊間久藏科斗字，銛鋒新瑩鸊鵜膏。

南州山水能為助，更有英辭勝廣騷。

題潭州徐氏春暉亭

曈曈曉日上三竿，客向東風競倚欄。

穿竹鳥聲驚步武，入簷花影落杯盤。

勿嫌步月臨玄圃，冷笑乘槎向海灘。

勝概直應吟不盡，憑君寄與畫圖看。

贈仲勉子文

雨昏南浦曾相對，雪滿荊州喜再逢。

有子才如不羈馬，知君心似後凋松。

閑看書冊應多味，老傍人門想更慵。

何日晴軒觀筆硯，一杯相屬更從容。

講武臺南有感

山城九月冒朝寒，講武臺南路屈盤。

騶子雨中乘馬去，村童煙外倚牆看。

鴉啼冢木秋風急，鷺立漁船夜水乾。

花似去年堪折贈，插花人去淚闌干。

題寶雞縣斯飛閣

西南歸路遠蕭條，倚檻魂飛不可招。

野闊牛羊同雁鶩，天長草樹接雲霄。

昏昏水氣浮山麓，汎汎春風弄麥苗。

誰使愛官輕去國，此身無計老漁樵。

重游終南子由以詩見寄次韻

去年新柳報春回，今日殘花覆綠苔。

溪上有堂還獨宿，誰人無事肯重來。

古琴彈罷風吹坐，山閣醒時月照杯。

懶不作詩君錯料，舊逋應許過時陪。

次韻和子由欲得驪山沉泥硯

舉世爭稱鄴瓦堅，一枚不換百金頒。

豈知好事王夫子，自采臨潼繡領山。

經火尚含泉脈暖，弔秦應有淚痕潸。

封題寄去吾無用，近日從戎擬學班。

次韻子由彈琴

琴上遺聲久不彈，琴中古意本長存。

苦心欲記常迷舊，信指如歸自著痕。

應有仙人依樹聽，空教瘦鶴舞風騫。

誰知千里溪堂夜，時引驚猿撼竹軒。

和晁美叔

反觀皆自直，相詆竟誰諛。事過始堪笑，夢中今了無。

珍材尚空谷，疲馬正長途。未識造化意，茫然同一爐。

### 絕句一百五十三首

`再次前韻``係織錦圖上回文`

春機滿織回文錦，粉淚揮殘露井桐。

人遠寄情書字小，柳絲低日晚庭空。

紅箋短寫空深恨，錦句新翻欲斷腸。

風葉落殘驚夢蝶，戍邊回雁寄情郎。

羞雲斂慘傷春暮，細縷詩成織意深。

頭伴枕屏山掩恨，日昏塵暗玉窗琴。

和人回文五首

紅窗小泣低聲怨，永夜春寒斗帳空。

中酒落花飛絮亂，曉鶯啼破夢匆匆。

同誰更倚閑窗繡，落日紅扉小院深。

東復西流分水嶺，恨無愁續斷絃琴。

寒信風飄霜葉黃，冷燈殘月照空牀。

看君寄憶傳文錦，字字縈愁寫斷腸。

前堂畫燭夜凝淚，半夜清香荔惹衾。

煙鎖竹枝寒宿鳥，水沉天色霽橫參。

蛾翠斂時聞燕語，淚珠彈處見鴻歸。

多情妾似風花亂，薄倖郎如露草晞。

次韻參寥詠雪

朝來處處白氈鋪，樓閣山川盡一如。

總是爛銀并白玉，不知奇貨有誰居。

`嵇紹似康``并引`

王淩謂賈充曰：「汝非賈梁道之子耶？乃欲以國與人。」由此觀之，梁道之忠於魏也久矣。司馬景王既執淩而歸，過梁道廟，淩大呼曰：「我大魏之忠臣也。」及司馬景王病，見淩與梁道守而殺之。二人者，可謂忠義之至，精貫于幽明矣，然梁道之靈，獨不能已其子充之姦，至使首發成濟之事，此又理之不可曉者也。故余嘗戲作小詩云。

嵇紹似康為有子，郗超叛鑒似無孫。

如今更恨賈梁道，不殺公閭殺子元。

移合浦郭功甫見寄

君恩浩蕩似陽春，合浦何如在海濱。

莫趁明珠弄明月，夜深無數采珠人。

過太行

始余赴中山，連日風埃，未嘗了了見太行也，意頗以為恨。今將適嶺表，過臨城道中，天氣肅然，西山草木皆可數。忽悟笑曰：「余南遷其必返乎?」此退之衡山之祥也。乃作小詩。

逐客何人著眼看，太行千里送征鞍。

未應愚谷能留柳，可獨衡山解識韓。

惠州一絕

羅浮山下四時春，盧橘楊梅次第新。

日啖荔支三百顆，不妨長作嶺南人。

送佛面杖與羅浮長老

十方三界世尊面，都在東坡掌握中。

送與羅浮德長老，攜歸萬竅總號風。

過子忽出新意以山芋作玉糝羹，色香味皆奇絕。天上酥陀則不可知，人間決無此味也。

香似龍涎仍釅白，味如牛乳更全清。

莫將北海金齏鱠，輕比東坡玉糝羹。

次韻功父觀余畫雪鵲有感二首

早知臭腐即神奇，海北天南總是歸。

九萬里風安稅駕，雲鵬今悔不卑飛。

可憐倦鳥不知時，空羨騎鯨得所歸。

玉局西南天一角，萬人沙苑看孤飛。

追憶郭功父觀余舊畫雪鵲，復作二韻寄之，時在惠州。

平生才力信瑰奇，今在窮荒豈易歸。

正似雪林枝上畫，羽翰雖好不能飛。

復官北歸再次前韻

秋霜春雨不同時，萬里今從海外歸。

已出網羅毛羽在，卻尋雲跡帖天飛。

儋耳四絕句

北船不到米如珠，醉飽蕭條半月無。

明日東家知祭竈，隻雞斗酒定膰吾。

父老爭看烏角巾，應緣曾見宰官身。

溪邊古路三叉口，獨立斜陽數過人。

半醒半醉問諸黎，棘刺藤梢步步迷。

但尋牛屎覓歸路，家在牛欄西復西。

寂寂東坡一病翁，白頭蕭散滿霜風。

小兒誤喜朱顏在，一笑那知是酒紅。

蜀僧明操思歸龍丘子書壁

更厭勞生能幾日，莫將歸思擾衰年。

片雲會得無心否，南北東西只一天。

武昌酌菩薩泉送王子立

送行無酒亦無錢，勸爾一杯菩薩泉。

何處低頭不見我，四方同此水中天。

舉舊詩次今韻呈曇秀

春風何處不歸鴻，非復羸牛踏舊蹤，

但願老師真似月，誰家瓮裏不相逢。

荅海上翁

山翁不復見新詩，疑是河南石壁曦。

海水豈容鯨飲盡，然犀何處覓瓊枝。

占山亭二首

尚父提封海岱間，南征惟到穆陵關。

誰知海上詩狂客，占得膠西一半山。

我是膠西舊使君，此山仍占與君分。

故應竊比山中相，時作新詩寄白雲。

題懷素草帖

人人送酒不曾沽，終日松間掛一壺。

草聖無成狂飲發，真堪畫作醉僧圖。

雨中明慶賞牡丹

霏霏雨露作清妍，爍爍明燈照欲然。

明日春陰花未老，故應未忍著酥煎。

與王郎夜飲井水

吳興六月水泉溫，千頃荷花聚暗蚊。

此井獨能深一丈，源龍如故亦如君。

贈僧思誼

瀉湯舊得茶三昧，覓句近窺詩一斑。

清夜漫漫困披覽，`一作搜覽`齋腸那得許慳頑。

子玉以詩見邀同刁丈遊金山

君年甲子未相逢，難向君前說老翁。

更有方瞳八十一，奮衣矍鑠走山中。

次韻致遠

長笑右軍稱草聖，不如東野以詩鳴。

樂天自欲吟淮月，懷祖無勞聽角聲。

次韻景文山堂聽箏三首

忽憶韓公二妙姝，琵琶箏韻落空無。

猶勝江左狂靈運，空鬪東昏百草須。

馬上胡琴塞上姝，鄭中丞後有人無。

詩成畫燭飄金燼，八尺英公欲燎須。

荻花楓葉憶秦姝，切切么絃細欲無。

莫把胡琴挑醉客，回看霜戟褚公須。

成伯家宴造坐無由輒欲效顰而酒已盡入夜不欲煩擾戲作小詩求數酌而已

道士令嚴難繼和，僧伽帽小卻空迴。

隔籬不喚鄰翁飲，抱甕須防吏部來。

`道士令，悅神樂中所謂離而復合者。杜詩云肯與鄰翁相對飲，隔籬呼取盡餘杯。`

成伯席上贈所出妓川人楊姐

坐來真个好相宜，深注唇兒淺畫眉。

須信楊家佳麗種，洛川自有浴妃池。

又荅氈帳

臥室經旬減帶圍，清樽忘卻故人期。

莫嫌雪裏閑氈帳，作事由來未合時。

往年宿瓜步夢中得小詩錄示民師

吳塞蒹葭空碧海，隋宮楊柳只金堤。

春風自恨無情水，吹得東流竟日西。

送范德孺

漸覺東風料峭寒，青蒿黃韭試春盤。

遙想慶州千嶂裏，暮雲衰草雪漫漫。

陸蓮庵

何妨紅粉唱迎仙，來伴山僧到處禪。

陸地生花安足怪，而今更有火中蓮。

僕年三十九在潤州道上過除夜作此詩又二十年在惠州追錄之以付過

寺官官小未朝參，紅日半窗春睡酣。

為報鄰雞莫驚覺，更容殘夢到江南。

釣艇歸時菖葉雨，繰車鳴處楝花風。

長江昔日經遊地，盡在如今夢寐中。

壽陽岸下

街東街西翠幄成，池南池北綠錢生。

幽人獨來帶殘酒`一作雨`，偶聽`一作聞得`黃鸝第一聲。

戲荅王都尉傳柑

侍史傳柑玉座傍，人間草木盡天漿。

寄與維摩三十顆，不知薝蔔是餘香。`舉輕明重，維摩猶三十枚。`

萬州太守高公宿約游岑公洞而夜雨連明戲贈二小詩

肩輿欲到岑公洞，正怯衝泥傍險行。

定是岑公閟清境，春江一夜雨連明。

蓬窗高枕雨如繩，恰似糟牀壓酒聲。

今日岑公不能飲，吾儕猶健可頻傾。

遊中峰盃泉

石眼盃泉舉世無，要知杯度是凡夫。

可憐狡獪維摩老，戲取江湖入鉢盂。

憩寂圖

東坡雖是湖州派，竹石風流各一時。

前世畫師今姓李，不妨還作輞川詩。

送柳宜歸

折腳鐺邊煨淡粥，曲枝桑下飲離杯。

書生不是南遷客，魑魅驚人須早回。

`寒具``乃捻頭，出劉禹錫佳語`

纖手搓來玉數尋，碧油輕蘸嫩黃深。

夜來春睡濃於酒，壓褊佳人纏臂金。

參寥惠楊梅

新居未換一根椽，只有楊梅不值錢。

莫共金家鬪甘苦，參寥不是老婆禪。

雨夜宿淨行院

芒鞋不踏利名場，一葉輕`一作虛`舟寄渺茫。

林下對牀聽夜雨，靜無燈火照淒涼。

送惠州監押

一聲鳴`一作鴻`雁破江雲，萬葉梧桐卷露銀。

我自飄零是羈旅，更堪秋晚送行人。

過黎君郊居

半園荒草沒佳蔬，煮得占禾半是薯。

萬事思量都是錯，不如還叩仲尼居。

贈王覯

何人生得寧馨子，今夜初逢掣筆郎。

莫怪圍棋忘瓜葛，已能作賦繼靈光。

太夫人以无咎生日置酒書壁一絕

壽樽餘瀝到朋簪，要與郎君夜語深。

敢問阿婆開後閣，井中車轄任浮沉。

余舊在錢塘伯固開西湖今方請越戲謂伯固可復來開鏡湖伯固有詩因次其韻

已分江湖送此生，會稽行複得岑成。

鏡湖席捲八百里，坐嘯因君又得名。

召伯梵行寺山茶

山茶相對阿`一作本`誰栽，細雨無人我獨來。

說似與君君不會`一作見`，爛紅如火雪中開。

奉和成伯兼戲禹功

金錢石竹道傍秋，翠黛紅裙馬上謳。

無限小兒齊拍手，山公又作習池遊。

洗兒

人皆養子望聰明，我被聰明誤一生。

惟願孩兒愚且魯，無災無難到公卿。

病後醉中

病為兀兀安身物，酒作蓬蓬入腦聲。

堪笑錢塘十萬戶，官家付與老書生。

劉監倉家煎米粉作餅子，余云為甚酥。潘邠老家造逡巡酒，余飲之云莫作醋錯著水來否。後數日余攜家飲郊外，因作小詩戲劉公求之二首。

一杯連坐兩髯棋，數片深紅入座飛。

十分瀲灩君休訴，且看桃花好面皮。`唐詩云：未有桃花面皮，先作杏子眼孔。`

野飲花間百物無，杖頭惟挂一葫蘆。

已傾潘子錯著水，更覓君家為甚酥。

夢中絕句

楸樹高花欲插天，暖風遲日共茫然。

落英滿地君方見，惆悵春光又一年。

元翰少卿寵惠谷簾水一器龍團二枚仍以新詩為貺歎味不已次韻奉和

巖垂疋練千絲落，雷起雙龍萬物春。

此水此茶俱第一，共成三絕景中人。

藏春塢三首

退之身外無窮事，子美生前有盡花。

更有多情君未識，不隨柳絮落人家。

莫尋羣玉峰頭路，莫看玄都觀裏花。

但解閉門留我住，主人休問是誰家。

朱閣前頭露井多，碧桃枝下美人過。

寒泉未必能如此，奈有銀牀素綆何。

謝都事惠米

平生忍欲今忍貧，閉口逢人不少陳。

俸薄身輕趙都事，也能作意向詩人。

擷菜`并引`

吾借王參軍地種菜，不及半畝，而吾與過子終年飽菜，夜半飲醉，無以解酒，輒擷菜煮之。味含土膏，氣飽風露，雖粱肉不能及也。人生須底物而更貪耶，乃作四句。

秋來霜露滿東園，蘆菔生兒芥有孫。

我與何曾同一飽，不知何苦食雞豚。

別公擇

黍離不復閔宗周，何暇雷塘吊一丘。

若問西來祖師意，竹西歌吹是揚州。

絕句

春來濯濯江邊柳，秋後離離湖上花。

不羨千金買歌舞，一篇珠玉是生涯。

書寄韻

已將鏡鉢投諸地，喜見蒼頭白髮新。

歷數三朝軒冕客，色聲誰是獨完人。

游靈隱寺戲贈開軒李居士

推倒墻垣也不難，一軒復作兩軒看。

若教從此成千里，巧歷如今也被漫。

常州太平寺薝蔔亭

六花薝蔔林間佛，九節菖蒲石上仙。

何似東坡鐵拄杖，一時驚起野狐禪。

過文覺顯公房

斕斑碎玉養菖蒲，一勺清泉滿石盂。

凈几明窗書小楷，便同爾雅注蟲魚。

惠州靈惠院壁間畫一仰面向天醉僧云是蜀僧隱巒所作題詩於其下

直視無前氣吐虹，五湖三島在胸中。

相逢莫怪不相揖，只見山僧不見公。

同狀元行老學士秉道先輩游太平寺凈土院觀牡丹中有淡黃一朵特奇為作

醉中眼纈自斕斑，天雨曼陀照玉盤。

一朵淡`一作官`黃微拂掠，鞓紅魏紫不須看。

此君軒

雲幢煙節十洲`一作七洲`人，犀甲檀槍百萬軍。

翳薈發生何足道`一作數`，此君真是此君君。

觀子美病中作嗟嘆不足因次韻

百尺長松澗下摧，知君此意為誰來。

霜枝半折孤根出，尚有狂風急雨催。

謁敦詩先生因留一絕

凜凜人言君似雪，我言凜凜雪如君。

時人盡怪蘇司業，不解將錢與廣文。

余將赴文登過廣陵而擇老移住石塔相送竹西亭下留詩為別

竹西失卻上方老，石塔還逢惠照師。

我亦化身東海去。姓名莫遣世人知。

絕句三首

松柏蕭森溪水南，道人只作兩團庵。

市區收罷豚魚稅，來與彌陀共一龕。

此身分付一蒲團，靜對蕭蕭竹數竿。

偶為老僧煎茗粥，自攜脩綆汲清泉。

天風吹月入欄干，烏鵲無聲夜向闌。

織女明星來枕上，乃知身不在人間。

呈定國

舊病應逢醫口藥，新妝漸畫入時眉。

信知詩是窮人物，近覺王郎不作詩。

絕句二首

峨峨疊石立何孤，賴有蕭蕭翠竹俱。

日暮無人鷗鳥散，空留遠水伴寒蘆。

漠漠秋高露氣清，新蒲倚石近溪生。

夜來雨後西風急，靜向窗前似有聲。

`破琴詩後``并引`

余作破琴詩，求得宋復古畫邢和璞於柳仲遠，仲遠以此本託王晉卿臨寫為短軸，名為邢房悟前生圖，作詩題其上。

此身何處不堪為，逆旅浮雲自不知。

偶見一張閑故紙，便疑身是永禪師。

送柳子玉至靈山

世事方艱便猛迴，此心未老已先灰。

何時夢入真君殿，也學傳呼觀主來。

次韻章子厚飛英留題

款段曾陪馬少游，而今人在鳳麟洲。

黃公酒肆如重過，杳杳白蘋天盡頭。

贈江州景德長老

白足高僧解達觀，安排春事滿幽欄。

不須天女來相試，總把空花眼裏看。

雜詩二首

窗搖細浪魚吹沫`一作日`，手弄黃花蝶繞`一作透`衣。

不覺春風吹酒醒，空教明月照人歸。

昔日雙鴉照淺眉，如今婀娜綠雲垂。

蓬萊老守明朝去，腸斷簾間蟋蟀悲。

元祐癸酉八月二十七日於建隆章凈館書贈王覯

海上東風犯雪來，臘前先折鏡湖梅。

遙思禁苑青春夜，坐待宮人畫詔回。

元祐元年二月八日朝退獨在起居院讀漢書儒林傳感申公故事作小詩一絕

寂寞申公謝客時，自言已見穆生幾。

綰臧下吏明堂廢，又作龍鍾病免歸。

`聞捷``并引`

元豐四年十月二十二日，謁王文父齊愈於江南。坐上得陳季常書報：是月四日，种諤領兵深入，破殺西夏六萬餘人，獲馬五千匹。衆喜抃，各飲一巨觥。

聞說將軍取乞誾，將軍旗鼓捷如神。

故知無定河邊柳，得共中原雪絮春。

睡起

柿葉滿庭紅顆秋，薰爐沉水度春篝。

松風夢與故人遇，自駕飛鴻跨九州。

秋思寄子由

黃葉山川知晚秋，小蟲催女獻功裘。

老松閱世臥雲壑，挽著蒼江無萬牛。

`碣石庵戲贈湛庵主``相國寺僧也`

保康橋上夜觀燈，碣石巖前夏飲冰。

莫把山林笑朝市，老夫手裏有烏藤。

`散郎亭`

法花下有散郎亭，老樹蒼崖如有情。

歡戚已隨時事去，壁間只有古人名。

侯灘

江邊皎皎過侯灘，更上山腰看打盤。

百歲老兒親擊鼓，城中憂患不相干。

春夜

春宵一刻值千金，花有清香月有陰。

歌管樓臺聲細細，鞦韆院落夜沉沉。

`火星巖`

火星巖下石凌壁，閣上相忘止一僧。

莫問人間興廢事，門前流水几前燈。

讀開元天寶遺事三首

姚宋亡來事事興，一官銖重萬人輕。

朔方老將風流在，不取西蕃石堡城。

潭裏春船百倍多，廣陵銅器越溪羅。

三郎官爵如泥土，爭唱弘農得寶歌。

琵琶絃急袞梁州，羯鼓聲高舞臂鞲。

破費八姨三百萬，大唐天子要纏頭。

過泗上喜見張嘉父二首

眉間冰玉照淮明，筆下波瀾老欲平。

直得全生如許妙，不知形諜已多名。

空翠娛人意自還，明窗一榻共秋閑。

會知名利不到處，定把清觴屬此山。

謝惠貓兒頭筍

長沙一日煨籩筍，鸚鵡洲前人未知。

走送煩公助湯餅，貓兒突兀鼠穿籬。

題凈因壁

暝倚蒲團臥鉢囊，半窗疏箔度微涼。

蕉心不展待時雨，葵葉為誰傾夕陽。

同景文詠蓮塘

塘上鉤簾對晚香，不知斜日已侵牀。

江妃自借凌波韈，長在高荷扇影涼。

睡起

食罷茶甌未要深，清風一榻值千金。

腹搖鼻息庭花落，還盡平生未足心。

書望洪亭壁

河漲平來出舊洪，山城都在水光中。

忽然歸壑無尋處，千里禾麻一半空。

子美召公擇飲偶以病不及往公擇有詩次韻

樊素阿蠻皆已出，使臣應作玉箏歌。

可憐病士西窗下，一夜丹田手自摩。

和參寥

芥舟只合在坳堂，紙帳心期老孟光。

不道山人今忽去，曉猿啼處月茫茫。

醉題信老方丈

鶴作精神松作筋，階庭蘭玉一時春。

願君且住三千歲，長與東坡作主人。

常州太平寺觀牡丹

武林千葉照觀空，別後湖山幾信風。

自笑眼花紅綠眩，還將白首看鞓紅。

竹枝詞

自過鬼門關外天，命同人鮓甕頭船。

北人墮淚南人笑，青嶂無梯問杜鵑。

寄歐陽叔弼

昔葬衣冠今在否？近來消息不須疑。

曾聞圯上逢黃石，久矣留侯不見欺。

題凈因院

門外黃塵不見山，箇中草木亦常閑。

履聲如渡薄冰過，催粥華鯨守夜闌。

絕句

柴桑春晚思依依，屋角鳴鳩雨欲飛。

昨日已收寒食火，吹花風起卻添衣。

和黃龍清老三首

萬山不隔中秋月，一雁能傳寄遠書。

深密伽陀枯戰筆，真誠相見問何如。

風前橄欖星宿落，月下桄榔羽扇開。

靜默堂中有相憶，清江或遣化人來。

騎驢覓驢真可笑，以馬喻馬亦成癡。

一天月色為誰好，二老風流各自知。

過土山寨

南風日日縱篙撐，時喜北風將我行。

湯餅一杯銀線亂，蔞蒿如箸玉簪橫。

書辨才白雲堂壁

不辭清曉叩松扉，卻值支公久不歸。

山鳥不鳴天欲雪，卷簾惟見白雲飛。

琴詩

若言琴上有琴聲，放在匣中何不鳴。

若言聲在指頭上，何不於君指上聽。

韓康公坐上侍兒求書扇

一一窗扉面水開，更於何處覓蓬萊。

天香滿袖人知否，曾到旃檀小殿來。

驪山絕句三首

功成雖欲善持盈，可嘆前王恃太平。

辛苦驪山山下土，阿房纔廢又華清。

幾變雕墻幾變灰，舉烽指鹿事悠哉。

上皇不念前車戒，卻怨驪山是禍胎。

海中方士覓三山，萬古明知去不還。

咫尺秦陵是商鑑，朝元何必苦躋攀。

短橋

誰能鋪白簟，永日臥朱橋。

樹影欄邊轉，波光版底搖。

軒窗

東鄰多白楊，夜作雨聲急。

窗下獨無眠，秋蟲見燈入。

曲檻

流水照朱欄，青紅亂明鑑。

誰見檻上人，無言觀物泛。

雙池

泝流入城郭，亹亹渡千家。

不見雙池水，長漂十里花。

荷華

田田抗朝陽，節節臥春水。

平鋪亂萍葉，屢動報魚子。

魚

湖上移魚子，初生不畏人。

自從識鉤餌，欲見更無因。

牡丹

花好常患稀，花多信佳否。

未有四十枝，枝枝大如斗。

桃花

爭開不待葉，密綴欲無條。

傍沼人窺鑑，驚魚水濺橋。

李

不及梨英軟，應慚梅萼紅。

西園有千葉，淡佇更纖穠。

杏

開花送餘寒，結子及新火。

關中幸無梅，汝強充鼎和。

梨

霜降紅梨熟，柔柯已不勝。

未嘗蠲夏渴，長見助冬冰。

棗

居人幾番老，棗樹未成槎。

汝長才堪軸，吾歸已及瓜。

櫻桃

獨繞櫻桃樹，酒醒喉肺乾。

莫除枝上露，從向口中溥。

石榴

風流意不盡，獨自送殘芳。

色作裙腰染，名隨酒盞狂。

樗

自昔為神樹，空聞蜩鵙鳴。

社公煩見輟，為爾致羊羹。

槐

采擷殊未厭，忽然已成陰。

蟬鳴看不見，鶴立赴還深。

松

強致南山樹，來經渭水灘。

生成未有意，鴉鵲莫相干。

檜

依依古仙子，鬱鬱綠毛身。

每長須成節，明年漸庇人。

柳

今年手自栽，問我何年去。

他年我復來，搖落傷人思。

`跋姜君弼課冊``姜君，瓊州人。己卯閏九月來從學於東坡，至儋耳。庚辰三月，方還瓊。四言。`

雲興天際，歘若車蓋。凝矑未瞬，彌漫霮![雨對](../../imgs/4a34.gif)。

驚雷出火，喬木麋碎。殷地爇空，萬夫皆廢。

霤綆四墜`一作懸霤綆墜`，日中見沫。移晷而收，野無完塊。

`龍山補亡``并引四言`

丙子九日，客有言龍山之會，風吹孟嘉帽落，桓溫使孫盛為文嘲之，嘉作解嘲，辭致超逸，四座驚歎，恨今世不見其文。因戲為補之。

征西天府，重九令節。駕言龍山，宴凱羣哲。

壺歌雅奏，緩帶輕帢。胡為中觴，一笑粲發。

楩楠競秀，榆柳獨脫。驥騄交騖，駑蹇先蹶。

楚狂醉亂，隕帽莫覺。戎服囚首，枯顱茁髮。

惟明將軍，度量豁達。容此下士，顛倒冠韈。

宰夫揚觶，兕觥舉罰。請歌相鼠，以侑此爵。`右嘲。`

吾聞君子，蹈常履素。晦明風雨，不改其度。

平生丘壑，散髮箕踞。墜車天全，顛沛何懼。

腰適忘帶，足適忘屨。不知有我，帽復奚數。

流水莫繫，浮雲暫寓。飄然隨風，非去非取。

我冠明月，佩服寶璐。不纓而結，不簪而附。

歌詩寧擇，請飲相鼠。罰此陋人，俾出童羖。`右解嘲。`

`憶江南寄純如五首``六言`

楚水別來十載，蜀山望斷千重。

畢竟擬為傖父，憑君說與吳儂。

湖目也堪供眼，木奴自足為生。

若話三吳勝事，不惟千里蓴羹。

人在畫屏中住，客依明月邊游。

未卜柴桑舊宅，須乘五馬`一作湖`扁舟。

生計曾無聚沫，孤蹤謾有清風。

治產猶嫌范蠡，攜孥頗笑梁鴻。

弱累已償俗盡，老身將伴僧居。

未許季鷹高潔，秋風直為鱸魚。

`數日前夢人示余一卷文字大略若論馬者用喫蹶兩字夢中甚賞之覺而忘其餘戲作數語足之``四言`

天驥雖老，舉鞭脫逸。交馳蟻封，步中衡石。

旁睨駑駘，豐肉滅節。徐行方軌，動輒喫蹶。

天資相絕，未易致詰。

`惠崇蘆雁``六言`

惠崇煙雨蘆雁，坐我瀟湘洞庭。

欲買扁舟歸去，故人云是丹青。

* * *

