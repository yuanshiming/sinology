

## 蘇東坡全集

##### 東坡續集
　　　`卷三`

* * *

### 和陶詩一百二十首

`追和陶淵明詩引``子由作。`

東坡先生謫居儋耳，置家羅浮之下，獨與幼子過負擔度海。葺茅竹而居之，日啖薯芋，而華屋玉食之念不存于胸中。平生無所嗜好，以圖史為園囿，文章為鼓吹，至是亦皆罷去。獨猶喜為詩，精深華妙，不見老人衰憊之氣。是時轍亦遷海康，書來告曰：「古之詩人有擬古之作矣，未有追和古人者也。追和古人則始於吾。吾於詩人無所甚好，獨好淵明之詩。淵明作詩不多，然其詩質而實綺，癯而實腴。自曹、劉、鮑、謝、李、杜諸人，皆莫及也。吾前後和其詩凡一百有九，至其得意，自謂不甚愧淵明。今將集而并錄之，以遺後之君子。其為我志之。然吾於淵明，豈獨好其詩也哉？如其為人，實有感焉。淵明臨終，疏告儼等：『吾少而窮苦，每以家弊，東西游走。性剛才拙，與物多忤，自量為己，必貽俗患，黽勉辭世，使汝等幼而饑寒。』淵明此語，蓋實錄也。吾真有此病而不早自知，平生出仕，以犯世患，此所以深愧淵明，欲以晚節師範其萬一也。」嗟乎！淵明不肯為五斗米一束帶見鄉里小兒，而子瞻出仕三十餘年，為獄吏所折困，終不能悛，以陷大難。乃欲以桑榆之末景，自託於淵明，其誰肯信之？雖然，子瞻之仕，其出處進退，猶可考也。後之君子，其必有以處之矣。孔子曰：述而不作，信而好古，竊比於我老彭。孟子曰：曾子與子思同道。區區之跡，蓋未足以論士也。轍少而無師，子瞻既冠而學成，先君命轍師焉。子瞻嘗稱轍詩有古人之風，自以為不若也。然自其斥居東坡，其學日進，沛然如川之方至。其詩比李太白、杜子美有餘，遂與淵明比。轍雖馳驟從之，而常出其後。其和淵明，轍繼之者亦一二焉。丁丑十二月海康城南東齋引。

和時運四首

丁丑二月十四日，白鶴峰新居成，自嘉祐寺遷入。詠淵明時運詩云：斯晨斯夕，言息其廬。似為余發也，乃次其韻。長子邁，與余別三年矣，挈攜諸孫，萬里遠至，老朽憂患之餘，不能無欣然。

我卜我居，居非一朝。龜不吾欺，食此江郊。

廢井已塞，喬木干霄。昔人伊何，誰其裔苗。

下有碧潭，可飲可濯。江山千里，供我遐矚。

木固無脛，瓦豈有足。陶匠自至，嘯歌相樂。

我視此邦，如洙如沂。邦人勸我，老矣安歸。

自我幽獨，倚門或揮。豈無親友，雲散莫追。

旦朝丁丁，誰款我廬。子孫遠至，笑語紛如。

翦髮垂髻`一作翦綵垂髫`，覆此瓠壺。三年一夢，乃復見余。

和勸農六首

海南多荒田，俗以貿香為業，所產秔稌不足於食，乃以薯芋雜米作粥糜以取飽。余既哀之，乃和淵明勸農詩，以告其有知者。

咨爾漢黎，均是一民。鄙夷不訓，夫豈其真。

怨忿劫質，尋戈相因。欺謾莫訴，曲自我人。

天禍爾土，不麥不稷。民無用物，怪珍是殖。

播厥熏木，腐餘是穡。貪夫污吏，鷹鷙狼食。

豈無良田，膴膴平陸。獸蹤交締。鳥喙諧穆。

驚麏朝射，猛狶夜逐。芋羹薯糜，以飽耆宿。

聽我苦言，其福永久。利爾鉏耜，好爾鄰偶。

斬艾蓬藿，南東其畝。父兄搢梃，以扶游手。

天不假易，亦不汝匱。春無遺勤，秋有厚冀。

雲舉雨決，婦姑畢至。我良孝愛，袒跣何愧。

逸諺戲侮，博弈頑鄙。投之生黎，俾勿冠履。

霜降稻實，千箱一軌。大作爾社，一醉醇美。

和停雲四首

自立冬以來，風雨無虛日，海道斷絕，不得子由書。乃和淵明停雲詩以寄。

停雲在空，黯其將雨。嗟我懷人，道修且阻。

眷此區區，俛仰再撫。良辰過鳥，逝不我佇。

颶作海渾，天水溟濛。雲屯九河，雪立三江。

我不出門，寤寐北窗。念彼海康，神馳往從。

凜然清癯，落其驕榮。餽奠化之，廓兮忘情。

萬里遲子，晨興宵征。遠虎在側，以寧先生。

對弈未終，摧然斧柯。再游蘭亭，默數永和。

夢幻去來，誰少誰多。彈指太息，浮雲幾何。

和歸園田居六首

三月四日，游白水山佛跡巖，沐浴於湯泉，晞髮于懸瀑之下，浩歌而歸，肩輿卻行，以與客言，不覺至水北荔枝浦上。晚日蔥曨，竹陰蕭然，時荔子纍纍如芡實矣。有父老年八十五，指以告余曰：及是可食，公能攜酒來游乎？意忻然許之。歸臥既覺，聞兒子過誦淵明歸園田居詩六首，乃悉次其韻。始余在廣陵和淵明飲酒二十首，今復為此，要當盡和其詩乃已耳。今書以寄妙總大士參寥子。

環州多白水，際海皆蒼山。以彼無盡景，寓我有限年。

東家著孔丘，西家著顏淵。市為不二價，農為不爭田。

周公與管蔡，恨不茆三間。我飽一飯足，薇蕨補食前。

門生饋薪米，救我廚無煙。斗酒與隻雞，酣歌餞華顛。

禽魚豈知道，我適物自閑。悠悠未必爾，聊樂我所然。

窮猿既投林，疲馬初解鞅。心空飽新得，境熟夢餘想。

江鷗漸馴集，蜒叟已還往。南池綠錢生，北嶺紫筍長。

提壺豈解飲，好語時見廣。春江有佳句，我醉墮渺莽。

新浴覺身輕，新沐感髮稀。風乎懸瀑下，卻行詠而歸。

仰觀江搖山，俯見月在衣。步從父老語，有約吾敢違。

老人八十餘，不識城市娛。造物偶遺漏，同儕盡丘墟。

平生不渡江，水北有幽居。手插荔枝子，合抱三百株。

莫言陳家紫，甘冷恐不如。君來坐樹下，飽食攜其餘。

歸舍遺兒子，懷抱不可虛。有酒持飲我，不問錢有無。

坐倚朱藤杖，行歌紫芝曲。不逢商山翁，見此野老足。

願同荔枝社，長作雞黍局。教我同光塵，月固不勝燭。

霜飆散氛祲，廓然似朝旭。`

莊子云：月固不勝火。郭象曰：大而暗，不若小而明。陋哉斯言也。余為更之曰：明于大者，必晦于小，月能燭天地而不能燭毫釐，此其所以不勝火也。然卒之火勝月勝耶？`

昔我在廣陵，悵望柴桑陌。長吟飲酒詩，頗獲一笑適。

當時已放浪，朝坐夕不夕。矧今長閑人，一劫展過隙。

江山互隱見，出沒為我役。斜川追淵明，東皋友王績。

詩成竟何為，六博本無益。

五月旦日作和戴主簿

海南無冬夏，安知歲將窮。時時小搖落，榮瘁俯仰中。

上天信包荒，佳植無由豐。鉏耰代肅殺，有擇非霜風。

手栽蘭與菊，侑我清宴終。擷芳眼已明，飲酒腹尚沖。

草去土自隤，井深墻愈隆。勿笑一畝園，蟻垤齊衡嵩。

酬劉柴桑

紅薯與紫芋，遠插墻四周。且放幽蘭香，莫爭霜菊秋。

窮冬出甕盎，磊落勝農疇。

淇上白玉延，`淇上出山藥，一名玉延。`能復過此不。一飽忘故山，不思馬少游。

`與殷晉安別``和送昌化軍使張中罷官赴闕`

孤生知永棄，末路嗟長勤。久安儋耳陋，日與雕題親。

海國此奇士，官居我東鄰。卯酒無虛日，夜棋有達晨。

小甕多自釀，一瓢時見分。仍將對牀夢，伴我五更春。

暫聚水上萍，忽散風中雲。恐無再見日，笑談來生因。

空吟清詩送，不救歸裝貧。

`和王撫軍座送客``再送張中`

胸中有佳處，海瘴不能腓。三年無所愧，十口今同歸。

汝去莫相憐，我生本無依。相從大塊中，幾合幾分違。

莫作往來相，而生愛見悲。悠悠含山日，炯炯留清暉。

懸知冬夜長，不恨晨光遲。夢中無與別，作詩記忘遺。

`和荅龐參軍``三送張中`

留燈坐達曉，要與影晤言。下帷對古人，何暇復窺園。

使君本學武，少誦十三篇。頗能口擊賊，戈戟亦森然。

才智誰不如，功名歎無緣。獨來向我說，憤懣當奚宣。

一見勝百聞，往鏖皋蘭山。白衣挾三矢，趁此征遼年。

形贈影

天地有常運，日月無閑時。孰居無事中，作止推行之。

細察我與汝，相因以成茲。忽然乘物化，豈與生滅期。

夢時我方寂，偃然無所思。胡為有哀樂，輒復隨漣洏。

我舞汝凌亂，相應不少疑。還將醉時語，荅我夢中辭。

影荅形

丹青寫君容，常恐畫師拙。我依月燈出，相肖兩奇絕。

妍媸本在君，我豈相媚悅。君如火上煙，火盡君乃別。

我如鏡中像，鏡壞我不滅。雖云附陰晴，了不受寒熱。

無心但因物，萬變豈有竭。醉醒皆夢爾，未用議優劣。

神釋

二子本無我，其初因物著。豈惟老變衰，念念不如故。

知君非金石，安足長託附。莫從老君言，亦莫用佛語。

仙山與佛國，終恐無是處。甚欲隨陶翁，移家酒中住。

醉醒要有盡，未易逃諸數。平生逐兒戲，處處餘作具。

所至人聚觀，指目生毀譽。如今一弄火，好惡都焚去。

既無負載勞，又無寇攘懼。仲尼晚乃覺，天下何思慮。

怨詩楚調示龐主簿鄧治中

當歡有餘樂，在戚亦頹然。淵明得此理，安處故有年。

嗟我與先生，所賦良奇偏。人間少宜適，惟有歸耘田。

我昔墮軒冕，毫釐真市廛。困來臥重裀，憂愧自不眠。

如今破茅屋，一夕或三遷。風雨睡不知，黃葉滿枕前。

寧當出怨句，慘慘如孤煙。但恨不早悟，猶推淵明賢。

九日閑居

明日重九，雨甚，展轉不能寐。起坐索酒，和淵明一篇，醉熟昏然，殆不能佳也。

九日獨何日，欣然愜平生。四時靡不佳，樂此古所名。

龍山憶孟子，栗里懷淵明。鮮鮮霜菊艷，溜溜糟牀聲。

閑居知令節，樂事滿餘齡。登高望雲海，醉覺三山傾。

長歌振履商，起舞帶索榮。坎軻識天意，淹留見人情。

但願飽秔稌，年年樂秋成。

和移居二首

余去歲三月，自水東嘉祐寺遷居合江樓，迨今一年，多病寡歡，頗懷水東之樂也。得歸善縣後隙地數畝，父老云古白鶴觀也，意欣然，欲居之，乃和此詩。

昔我初來時，水東有幽宅。晨與烏鵲朝，暮與牛羊夕。

誰令遷近市，日有造請役。歌呼雜閭巷，鼓角鳴枕席。

出門無所詣，樂事非宿昔。病瘦獨彌年，束薪與誰析。

洄潭轉碕岸，我作江郊詩。今為一廛氓，此地乃得之。

葺為無邪齋，思我無所思。古觀廢已久，白鶴歸何時。

我豈丁令威，千歲復還茲。江山朝福地，古人不吾欺。

歲暮作和張常侍

十二月二十五日，酒盡取米欲釀，米亦竭。時吳遠游、陸道士客于余，因讀淵明歲暮和張常侍詩，亦以無酒為歎，乃用其韻贈二子。

我生有天祿，玄膺流玉泉。何事陶彭澤，乏酒每形言。

仙人與道士，自養豈在繁。但使荊棘除，不憂梨棗愆。

我年六十一，頹景薄西山。歲暮似有得，稍覺散亡還。

有如千丈松，常苦弱蔓纏。養我歲寒枝，會有解脫年。

米盡初不知，但怪饑鼠遷。二子真我客，不醉亦陶然。

和郭主簿二首

清明日聞過誦書，聲節閑美，感念少時，悵然追懷先君宮師之遺意，且念淮、德二幼孫。無以自遣，乃和淵明二篇，隨意所寓，無復倫次也。

今日復何日，高槐布初陰。良辰非虛名，清和盈我襟。

孺子卷書坐，誦詩如鼓琴。卻念四十年，玉顏如汝今。

閉戶未嘗出，出為鄰里欽。家世事酌古，百史手自斟。

當年二老人，喜我作此音。淮德入我夢，角羈未勝簪。

孺子笑問我，君何念之深。

雀鷇含淳音，竹萌抱靜節。`此兩句先君少時詩，失其全首。

`誦我先君時，肝肺為澄澈。猶為鳴鶴和，未作獲麟絕。

願因騎鯨李，追此御風列。丈夫貴出世，功名豈人杰。

家書三萬卷，獨取服食訣。地行即空飛，何必挾日月。

示周掾祖謝和游城東學舍作

聞有古學舍，竊懷淵明欣。攝衣造兩塾，窺戶無一人。

邦風方杞夷，廟貌猶殷因。先生饌已缺，弟子散莫臻。

忍饑坐談道，嗟我亦晚聞。永言百世祀，未補平生勤。

今此復何國，豈與陳蔡鄰。永愧虞仲翔，弦歌滄海濱。

和荅龐參軍六首

周循州彥質，在郡二年，書問無虛日，罷歸過惠，為余留半月。既別，和此詩送之。

我見異人，且得異書。挾書從人，何適不娛。

羅浮之趾，卜我新居。而非玄德，三顧我廬。

旨酒荔蕉，絕甘分珍。雖云晚接，數面自親。

海隅一笑，豈云無人。無酒酤我，或乞其鄰。

將行復止，眷言孜孜。茍有于中，傾倒出之。

奕奕千言，粲焉陳詩。觴行筆落，了不容思。

丱妙侍側，兩髦丫分。歌舞壽我，永為歡欣。

曲終悽然，仰視浮雲。此曲此聲，何時復聞。

擊鼓其鏜，船開艣鳴。顧我而言，雨泣載零。

子卿白首，當還西京。遼東萬里，亦歸管寧。

感子至意，託辭西風。吾生一塵，寓形空中。

願言謙亨，君子有終。功名在子，何異我躬。

和連雨獨飲二首

吾謫海南，盡賣酒器，以供衣食，獨有一荷葉杯工製美妙，留以自娛。乃和淵明連雨獨飲。

平生我與我，舉意輒自然。豈止磁石鍼，雖合猶有間。

此外一子由，出處同偏仙。晚景最可惜，分飛海南天。

糾纏`一作躔`不吾欺，寧此憂患先。顧影一杯酒，誰謂無往還。

寄語海北人，今日為何年。醉裏有獨覺，夢中無雜言。

阿堵不解醉，誰歟此頹然。誤入無功鄉，掉臂嵇阮間。

飲中八仙人，與我俱得仙。淵明豈知道，醉語忽談天。

偶見此物真，遂超天地先。醉醒可還酒，此覺無所還。

清風洗徂暑，連雨催豐年。牀頭伯雅君，此子可與言。

和贈羊長史

得鄭嘉會靖老書，欲於海舶載書千餘卷見借。因讀淵明贈羊長史詩云：愚生三季後，慨然念黃虞。得知千載事，上賴古人書。次其韻以謝鄭君。

我非皇甫謐，門人如摯虞。不持兩鴟酒，肯借一車書。

欲令海外士，觀經似鴻都。結髮事文史，俯仰六十踰。

老馬不耐放，長鳴思服輿。故知根塵在，未免病藥俱。

念君千里足，歷塊猶踟躕。好學真伯業，比肩可相如。

此書久已熟，救我今荒蕪。顧慚桑榆迫，豈厭詩酒娛。

奏賦病未能，草玄老更疏。猶當距楊墨，稍欲懲荊舒。

和乞食

莊周昔貸粟，猶欲舂脫之。魯公亦乞米，炊煮尚不辭。

淵明端乞食，亦不避嗟來。嗚呼天下士，死生寄一杯。

斗水何所直，遠汲愁姜詩。幸有餘薪米，養此老不才。

至味久不壞，可為子孫貽。

和胡西曹示顧賊曹

長春如稚女，飄飄倚輕颸。卯酒暈玉頰，紅綃卷生衣。

低顏香自斂，含睇意頗微。寧當娣黃菊，未肯似戎葵。

誰言此弱質，閱歲觀盛衰。頩然疑薄怒，沃盥未可揮。

瘴雨吹蠻風，凋零豈容遲。老人不解飲，短句餘清悲。

游斜川和正月五日與兒子過出游作

謫居澹無事，何異老且休。雖過靖節年，未失斜川游。

春江綠未波，人臥船自流。我本無所適，泛泛隨鳴鷗。

中流遇洑洄，舍舟步曾丘。有口可與飲，何必逢我儔。

過子詩似翁，我唱兒輒酬。未知陶彭澤，頗有此樂不。

問點爾何如，不與聖同憂。問翁何所笑，不為由與求。

和己酉歲九月九日

十月初吉，菊始開，乃與客作重九，因次韻淵明己酉歲九月九日一首。胡廣飲菊潭水而壽，然李固傳贊云：其視胡廣趙戒猶糞土也。

今日我重九，誰謂秋冬交。黃花與我期，草中實後凋。

香餘白露乾，色映青松高。悵望南陽野，古潭霏慶霄。

伯始真糞土，平生夏畦勞。飲此亦何益，內熱中自焦。

持我萬家春，一酹五柳陶。夕英幸可掇，繼此木蘭朝。

和癸卯歲始春懷古田舍二首

儋人黎子雲兄弟居城東南，躬農圃之勞。偶與軍使張中同訪之，居臨大池，水木幽茂，坐客欲為醵錢作屋，余亦欣然許之。名其屋曰載酒堂，用淵明始春懷古田舍韻作二首。

退居有成言，垂老竟未踐。何曾淵明歸，屢作敬通免。

休閑等一味，妄想生愧靦。`淵明本用緬字，今聊取其同音字。

`聊將自知明，稍積在家善。城東兩黎子，室邇人自遠。

呼我釣其池，人魚兩忘返。使君亦命駕，恨子林塘淺。

茅茨破不補，嗟子乃爾貧。菜肥人愈瘦，竈閑井常勤。

我欲致薄少，解衣勸坐人。臨池作虛堂，雨急瓦聲新。

客來有美載，果熟多幽欣。丹荔破玉膚，黃柑溢芳津。

借我三畝地，結茅為子鄰。鴃舌儻可學，化為黎母民。

和飲酒二十首

吾飲酒至少，常以把杯為樂。往往頹然坐睡，人見其醉，而吾中了然，蓋莫能名其為醉為醒也。在揚州時，飲酒過午輒罷，客去，解衣盤礴，終日歡不足而適有餘。因和淵明飲酒二十首，庶以髣髴其不可名者，示舍弟子由、晁無咎學士。

我不如陶生，世事纏綿之。云何得一適，亦有如生時。

寸田無荊棘，佳處正在茲。縱心與事往，所遇無復疑。

偶得酒中趣，空杯亦常持。

二豪詆醉客，氣涌胸中山。漼然忽冰釋，亦復在一言。

嗇氣實其腹，云當享長年。少飲得徑醉，此秘君勿傳。

道喪士失己，出語輒不情。江左風流人，醉中亦求名。

淵明獨清真，談笑得此生。身如受風竹，掩冉衆葉驚。

俯仰各有態，得酒詩自成。

蠢蠕食葉蟲，仰空慕高飛。一朝傳兩翅，乃得粘網悲。

啁啾厭巢雀，沮澤疑可依。赴水生兩殼，遭閉何時歸。

二蟲竟誰是，一笑百念衰。幸此未化間，有酒君莫違。

小舟真一葉，下有暗浪喧。夜棹醉中發，不知枕几偏。

天明問前路，已度千金山。嗟我亦何為，此道常往還。

未來寧早計，既往復何言。

百年六十化，念念竟非是。是身如虛空，誰受譽與毀。

得酒未舉杯，喪我固忘爾。倒牀自甘寢，不擇菅與綺。

頃者大雪年，海波翻玉英。有士常痛飲，饑寒見真情。

牀頭有敗榼，孤坐時一傾。未能平體粟，且復澆腸鳴。

脫衣裹凍酒，每醉念此生。

我坐華堂上，不改麋鹿姿。時來蜀岡頭，喜見霜松枝。

心知百尺底，已結千歲奇。煌煌凌霄花，纏繞復何為。

舉觴酹其根，無事莫相羈。

芙蓉在秋水，時節自闔開。清風亦何意，入我芝蘭懷。

一隨采折去，永與江湖乖。斷絲不復續，斗水何足棲。

不如玉井蓮，結根天池泥。感此每自慰，吾事幸不諧。

醉中有歸路，了了初不迷。乘流且復逝，抵曲吾當迴。

籃輿兀醉守，路轉古城隅。酒力如過雨，清風消半途。

前山正可數，後騎且勿驅。我緣在東南，往寄白髮餘。

遙知萬松嶺，下有三畝居。

民勞吏無德，歲美天有道。暑雨避麥秋，溫風送蠶老。

三咽初有聞，一溉未濡槁。詔書寬積欠，父老顏色好。

再拜賀吾君，獲此不貪寶。頹然笑阮籍，醉几書謝表。

我夢入小學，自謂總角時。不記有白髮，猶誦論語辭。

人間本兒戲，顛倒略似茲。惟有醉時真，空洞了無疑。

墜車終無傷，莊叟不吾欺。呼兒具紙筆，醉語輒錄之。

醉中雖可樂，猶是生滅境。云何得此身，不醉亦不醒。

癡如景升牛，莫保尻與領。黠如東郭![夋兔](../../imgs/3559.gif)，束縛作毛頴。

乃知嵇叔夜，非坐虎文炳。

我家小馮君，天性頗純至。清坐不飲酒，而能容我醉。

歸休要相依，謝病當以次。豈知山林士，骯髒乃爾貴。

乞身當念早，過是恐少味。

去鄉三十年，風雨荒舊宅。惟存一束書，寄食無定跡。

每用愧淵明，尚取禾三百。頎然六男子，粗可傳清白。

於吾豈不多，何事復歎息。

嘵嘵六男子，絃誦各一經。復生五丈夫，戢戢丁欲成。

歸田了門戶，與國充踐更。普兒初學語，玉骨開天庭。

淮老如鶴雛，破殼已能鳴。舉酒屬千里，一歡愧凡情。

淮海雖故楚，無復輕揚風。齋廚聖賢雜，無事時一中。

誰言大道遠，正賴三杯通。使君不夕坐，衙門散刀弓。

何人恐東臺，一郡坐可得。亭亭古浮圖，獨立表衆惑。

蕪城閱興廢，雷塘幾開塞。明年起華堂，置酒弔亡國。

無令竹西路，歌吹久寂默。

晁子天麒麟，結交及未仕。高才固難及，雅志或類己。

各懷伯業能，共有丘明恥。歌呼時就君，指我醉鄉里。

吳公門下客，賈誼獨見紀。請作鵩鳥賦，我亦得坎止。

行樂當及時，綠髮不可恃。

蓋公偶談道，齊相獨適真。頹然不事事，客至先飲醇。

當時劉項罷，四海創痍新。三杯洗戰國，一斗銷強秦。

寂寥千載後，陽公嗣前塵。醉臥客懷中，言笑徒多勤。

我時閱舊史，獨與三人親。未暇餐脫粟，苦心學平津。

草書亦何用，醉墨淋衣巾。一揮三十幅，持去聽坐人。

和止酒

丁丑歲，余謫海南，子由亦貶雷州。五月十一日相遇於藤，同行至雷。六月十一日，相別渡海。余時病痔呻吟，子由亦終夕不寐。因誦淵明詩，勸余止酒。乃和原韻，因以贈別，庶幾真止矣。

時來與物逝，路窮非我止。與子各意行，同落百蠻裏。

蕭然兩別駕，各攜一稚子。子室有孟光，我室惟法喜。

相逢山谷間，一月同臥起。茫茫海南北，粗亦足生理。

勸我師淵明，力薄且為己。微痾坐杯酌，止酒則瘳矣。

望道雖未濟，隱約見津涘。從今東坡室，不立杜康祀。

和還舊居夢歸惠州白鶴山居作

痿人常念起，夫我豈忘歸。不敢夢故山，恐興墳墓悲。

生世本暫寓，此身念念非。鵝城亦何有，偶拾鶴毳遺。

窮魚守故沼，聚沫猶相依。大兒當門戶，時節供丁推。

夢與鄰翁言，憫然憐我衰。往來付造物，未用相招麾。

和始作鎮軍參軍經曲阿

虞人非其招，欲往畏簡書。穆生責醴酒，先見我不如。

江左古弱國，強臣擅天衢。淵明墮詩酒，遂與功名疏。

我生值良時，朱金義當紆。天命適如此，幸收廢棄餘。

獨有愧此翁，大名難久居。不思犧牛龜，兼取熊掌魚。

北郊有大賫，南冠解囚拘。眷言羅浮下，白鶴返故廬。

和庚戌歲九月中於西田獲早稻

蓬頭二獠奴，誰謂願且端。晨興灑掃罷，飽食不自安。

願治此圃畦，少資主游觀。晝功不自覺，夜氣乃潛還。

早韭欲爭春，晚菘先破寒。人間無正味，美好出艱難。

早知農圃樂，豈有非意干。尚恨不除鉏，未免騂我顏。

此心茍未降，何適不間關。休去復歇去，菜食何所歎。

和丙辰歲八月中於下潠田舍獲

聚糞西垣下，鑿泉東垣隈。勞辱何時休，宴安不可懷。

天公豈相喜，雨霽與意諧。黃菘養土羔，老楮生樹雞。

未忍便烹煮，繞觀日百回。跨海得遠信，冰盤鳴玉哀。

茵陳點膾縷，照坐如花開。一與蜒叟辭，蒼顏兩摧頹。

齒根日浮動，自與粱肉乖。食菜豈不足`一作好`，呼兒拆雞棲。

`和乙巳歲三月為建威參軍使都經錢溪``和游城北謝氏廢園作`

喬木卷蒼藤，浩浩崩雲積。謝家堂前燕，對語悲宿昔。

仰看桄榔樹，玄鶴舞長翮。新年結荔子，主人黃壤隔。

溪陰宜館我，稍省薪水役。相如賣車騎，五畝亦可易。

但恐鵩鳥來，此生還蕩析。誰能插籬槿，護此殘竹柏。

`辛丑七月赴假還江陵夜行途中作口號``和郊行步月作`

缺月不早出，長林踏青冥。犬吠主人怒，愧此閭里情。

怪我夜不歸，茜袂窺柴荊。雲間與地上，待我兩友生。

驚鵲再三起，樹端已微明。白露凈原野，始覺丘陵平。

暗蛩方夜績，孤螢亦宵征。歸來閉戶坐，寸田且默耕。

莫赴花月期，免為詩酒縈。詩人如布穀，聒聒常自名。

和詠二疏

二疏事漢時，跡寓心已去。許侯何足道，寧識此高趣。

可憐魏丞相，免冠謝陋舉。中興多名臣，有道獨兩傳。

世途方轂擊，誰肯行此路。是身如委蛻，未蛻何所顧。

已蛻則兩忘，身後誰毀譽。所以遺子孫，買田豈先務。

我嘗游東海，所歷若有素。神交久從君，屢夢今乃悟。

淵明作詩意，妙想非俗慮。庶幾二大夫，見微而知著。

和詠三良

此生太山重，忽作鴻毛遺。三子死一言，所死良已微。

賢哉晏平仲，事君不以私。我豈犬馬哉，從君求蓋帷。

殺身固有道，大節要不虧。君為社稷死，我則同其歸。

顧命有治亂，臣子得從違。魏顆真孝愛，三良安足希。

仕宦豈不榮，有時纏憂悲。所以靖節翁，服此黔婁衣。

和詠荊軻

秦如馬後牛，呂氏非復嬴。天欲厚其毒，假手李客卿。

功成志自滿，積惡如陵京。滅身會有時，徐觀可安行。

沙丘一狼狽，笑落冠與纓。太子不少忍，顧非萬人英。

魏韓裂智伯，肘足本無聲。胡為棄成謀，託國此狂生。

荊軻不足說，田子老可驚。燕趙多奇士，惜哉亦虛名。

殺父囚其母，此豈容天庭。亡秦只三戶，況我數十城。

漸離雖不傷，陛戟加周營。至今天下人，愍燕欲其成。

廢書一太息，可見千古情。

和讀山海經十三首

陶淵明讀山海經十三首，其七首皆仙語。余讀抱朴子有所感，用其韻賦之。

今日天始霜，衆木斂以疏。幽人掩窗臥，明景翻空廬。

開心無良友，寓眼得奇書。建德有遺民，道遠我無車。

無糧食自足，豈謂穀與蔬。愧此稚川翁，千載與我俱。

畫我與淵明，可作三士圖。學道雖恨晚，賦詩豈不如。

稚川雖獨善，愛物均孔顏。欲使蟪蛄流，知有龜鶴年。

辛勤破封蟄，苦語劇移山。博哉無窮利，千載食此言。

淵明雖中壽，雅志仍丹丘。遠矣無懷民，超然邈無儔。

奇文出纊息，豈復生死流。我欲作九原，異世為三游。

子政信奇逸，妙算窮陰陽。淮南枕中訣，養煉歲月長。

豈伊臭濁中，爭此頃刻光。安知青藜火，丈人非中黃。

亂離棄弱女，破冢割恩憐。寧知效龜息，三歲號窮山。

長生定可學，當信仲弓言。支牀竟不死，抱一無窮年。

三山在咫尺，靈藥非草木。玄芝生太元，黃精出長谷。

仙都浩如海，豈不供一浴。何當從山火，束縕分寸燭。

蜀士李八百，穴居吳山陰。默從但形語，從者紛如林。

其後有李寬，雞鵠非同音。口耳固多偽，識真要在心。

黃華育甘谷，靈根固深長。廖井窖丹砂，紅泉涌尋常。

二女戲口耳`一作鼻`，松膏以為糧。聞此不能寐，起坐夜未央。

談道鄙俗儒，遠自太史走。仲尼實不死，於聖亦何負。

紫文出吳宮，丹雀本無有。遼哉廣桑君，獨顯三季後。

金丹不可成，安期渺雲海。誰謂黃門妻，至道乃近在。

尸解竟不傳，化去空餘悔。丹成亦安用，御氣本無待。

鄭君故多方，玄翁所親指。奇文二百篇，了未出生死。

素書在黃石，豈敢辭跪履。萬法等成壞，金丹差可恃。

古強本妄庸，蔡誕亦夸士。曼都斥仙人，謁帝輕舉止。

學道未有得，自欺誰不爾。稚川亦隘人，疏錄此庸子。

東坡信畸人，涉世真散材。仇池有歸路，羅浮豈徒來。

踐蛇及茹蠱，心空了無猜。攜手葛與陶，歸哉復歸哉。

和雜詩十一首

斜日照孤隙，始知空有塵。微風動衆竅，誰信我忘身。

一笑問兒子，與汝定何親。從我來海南，幽絕無四鄰。

耿耿如缺月，獨與長庚晨。此道固應爾，不當怨尤人。

故山不可到，飛夢隔五嶺。真游有黃庭，閉目寓兩景。

室空無可照，火滅膏自冷。披衣起視夜，海闊河漢永。

西窗半明月，散亂梧楸影。良辰不可繫，逝水無由騁。

我苗期後枯，持此一念靜。

真人有妙觀，俗子多妄量。區區勸粒食，此豈知子房。

我非徒跣相，終老懷未央。兔死縛淮陰，徇功指平陽。

哀哉亦可羞，世路皆羊腸。

相如偶一官，嗤鄙蜀父老。不記犢鼻時，滌器混傭保。

著書曾幾許，渴肺灰土燥。琴臺有遺魄，笑我歸不早。

作書遺故人，皎皎我懷抱。餘生幸無愧，可與君平道。

孟德黠老狐，姦言嗾鴻豫。哀哉喪亂世，梟鸞各騰翥。

逝者知幾人，文舉獨不去。天方斲漢室，豈計一郗慮。

昆蟲正相齧，乃比藺相如。我知公所坐，大名難久住。

細德方險微，豈有容公處。既往不可悔，庶為來者懼。

博大古真人，老聃關尹喜。獨立萬物表，長生乃餘事。

稚川差可近，儻有接物意。我頃登羅浮，物色恐相值。

徘徊朱明洞，沙水自清駛。滿把菖蒲根，歎息復棄置。

藍橋近得道，常苦世褊迫。西游王屋山，不踐長安陌。

爾來寧復見，鳥道度太白。昔與吳遠游，同藏一瓢窄。

潮陽隔雲海，歲晚儻見客。伐薪供養火，看作棲鳳宅。

南榮晚聞道，未肯化庚桑。陶頑鑄強獷，枉費塵與糠。

越子古成之，韓生教休糧。參同得靈鑰，九鎖啟伯陽。

鵝城見諸孫，貧苦我為傷。空餘焦先室，不傳元化方。

遺像似李白，一奠臨江觴。

餘齡難把玩，妙解寄筆端。常恐抱永歎，不及丘明遷。

親友復勸我，放心餞華顛。虛名非我有，至味知誰餐。

思我無所思，安能觀諸緣。已矣復何歎，舊說易兩篇。

申韓本自聖，陋古不復稽。巨君縱獨欲，借經作巖崖。

遂令青衿子，珠璧人人懷。鑿齒井蛙耳，信謂天可彌。

大道久分裂，破碎日愈離。我如終不言，誰悟角與羈。

吾琴豈得已，昭氏有成虧。

我昔登朐山，出日觀滄涼。欲濟東海縣，恨無石橋梁。

今茲黎母國，何異于公鄉。蠔浦既黏山，暑路亦飛霜。

所欣非自罔，不怨道里長。

和擬古九首

有客叩我門，繫馬門前柳。庭空鳥雀散，門閉客立久。

主人枕書臥，夢我平生友。忽聞剝啄聲，驚散一杯酒。

倒裳起謝客，夢覺兩愧負。坐談雜今古，不荅顏愈厚。

問我何處來，我來無何有。

酒盡君可起，我歌已三終。由來竹林人，不數濤與戎。

有酒從孟公，慎勿從揚雄。崎嶇頌沙麓，塵埃汙西風。

昔我未嘗達，今者亦安窮。窮達不到處，我在阿堵中。

客去室幽幽，鵩鳥來坐隅。引吭伸兩翮，太息意不舒。

吾生如寄耳，何者為我廬。去此復何之，少安與汝居。

夜中聞長嘯，月露荒榛蕪。無問亦無荅，吉凶兩何如。

少年好遠游，蕩志隘八荒。九夷為藩籬，四海環我堂。

盧生與若士，何足期渺茫。稍喜海南州，自古無戰場。

奇峰望黎母，何異嵩與邙。飛泉瀉萬仞，舞鶴雙低昂。

分流未入海，膏澤彌此方。芋魁儻可飽，無肉亦奚傷。

馮洗古烈婦，翁媼國于茲。策勛梁武後，開府隋文時。

三世更險易，一心無磷緇。錦繖平積亂，犀渠破餘疑。

廟貌空復存，碑板漫無辭。我欲作銘志，慰此父老思。

遺民不可問，僂句莫余欺。犦牲菌雞卜，我當一訪之。

銅鼓壺盧笙，歌此迎送詩。

沉香作庭燎，甲煎紛相和。豈若注微火，縈煙嫋清歌。

貪人無饑飽，胡椒亦求多。朱劉兩狂子，隕隊如風荷。

本欲竭澤漁，奈此明年何。`朱初平、劉誼欲冠帶黎人，以取水沉耳。`

雞窠養鶴髮，及與唐人游。來孫亦垂白，頗識李崖州。

再逢盧與丁，閱世真東流。斯人今在亡，未遽掩一丘。

我師吳季子，守節到晚周。一見春秋末，渺焉不可求。

城南有荒池，瑣細誰復采。幽姿小芙蕖，香色獨未改。

欲為中州信，浩蕩絕雲海。遙知玉井蓮，落蕊不相待。

攀躋及少壯，已矣那容悔。`矣，一作失。`

黎山有幽子，形槁神獨完。負薪入城市，笑我儒衣冠。

生不聞詩書，豈知有孔顏。翛然獨往來，榮辱未易關。

日暮鳥獸散，家在孤雲端。問荅了不通，歎息指屢彈。

似言君貴人，草莽棲龍鸞。遺我吉貝布，海風今歲寒。

和東方有一士

瓶居本近危，甑墜知不完。夢求亡楚弓，笑解適越冠。

忽然反自照，識我本來顏。歸路在腳底，殽潼失重關。

屢從淵明游，雲山出毫端。借君無絃物，寓我非指彈。

豈惟舞獨鶴，便可躡飛鸞。還將嶺茅瘴，一洗月闕寒。`

此東方一士，正淵明也，不知從之游者誰乎？若了得此一段，我即淵明，淵明即我也。`

集歸去來詩十首

予喜讀淵明歸去來辭，因集其字為十詩，令兒曹誦之，號歸去來集字云。

命駕欲何向，欣欣春木榮。世人無往復，鄉老有逢迎。

雲外流泉遠，風前飛鳥輕。相攜就衡宇，酌酒話交情。

涉世恨形役，告休成老夫。良欣就歸路，不復向迷途。

去去徑有`一作猶`菊，行行田欲蕪。情親有還往，清酒引罇壺。

與世不相入，膝琴聊自`一作盡`歡。風光歸笑傲，雲物寄游觀。

言話審無倦，心懷良獨安。東皋清有趣，植杖日盤桓。

世事非吾事，駕言歸路尋。向時迷有命，今日悟無心。

庭內菊歸酒，窗前風入琴。寓形知已老，猶未倦登臨。

雲岫不知遠，巾車行復前。僕夫尋老木，童子引清泉。

矯首獨傲世，委心還樂天。農夫告春事，扶老向良田。

富貴良非願，鄉關歸去休。攜琴已尋壑，載酒復經丘。

翳翳景將入，涓涓泉欲流。農夫人不樂，我獨與之游。

觴酒命童僕，言歸無復留。輕車尋絕壑，孤棹入清流。

乘化欲`一作亦`安命，息交還絕游。琴書樂三徑，老矣亦何求。

歸去復歸去，帝鄉安可期。鳥還知已倦，雲出欲何之。

入室還攜幼，臨流亦賦詩。春風吹獨立，不是傲親知。

役役倦人事，來歸車載奔。征夫問前路，稚子候衡門。

入息亦詩策，出游常酒樽。交親書已絕，雲壑自相存。

寄傲疑今是，求榮感昨非。聊欣樽有酒，不恨室無衣。

丘壑世情遠，田園生事微。柯庭還獨眄，時有鳥歸飛。

和貧士七首

余遷惠州一年，衣食漸窘，重九將近，樽俎蕭然。乃和淵明貧士詩七首，以寄許下、高安、宜興諸子姪，并令過同作。

長庚與殘月，耿耿如相依。以我旦暮心，惜此須臾暉。

青天無今古，誰知織鳥飛。我欲作九原，獨與淵明歸。

俗子不自悼，顧憂斯人饑。堂堂誰有此，千駟良可悲。

夷齊恥周粟，高歌誦虞軒。產祿彼何人，能致綺與園。

古來避世士，死灰或餘煙。末路益可羞，朱墨手自研。

淵明初亦仕，絃歌本誠言。不樂乃徑歸，視世羞獨賢。

誰謂淵明貧，尚有一素琴。心閑手自適，寄此無窮音。

佳辰愛重九，芳菊起自尋。疏巾歎虛漉，塵爵笑空斟。

忽餉二萬錢，顏生良足欽。思送酒家保，勿違故人心。

人皆有耳目，夫子曠與婁。弱毫寫萬象，水鏡無停酬。

閑居惜重九，感此歲月周。端如孔北海，只有尊空憂。

二子不並世，高風兩無儔。我後五百年，清夢未易求。

芙蓉雜金菊，枝葉長闌干。遙憐退朝人，糕酒出太官。

豈知江海上，落英亦可餐。典衣作重九，徂歲慘將寒。

無衣粟`一作寒`我膚，無酒顰我顏。貧居真可歎，二事長相關。

老詹亦白髮，`惠州太守詹範，字器之。`相對垂霜蓬。賦詩殊有味，涉世非所工。

杖藜山谷間，狀類渤海龔。半道要我飲，意與王弘同。

有酒我自至，不須遣龐通。門生與兒子，杖屨聊相從。

我家六兒子，流落三四州。辛苦更不識，今與農圃儔。

買田帶脩竹，築室依清流。未能遣一力，分汝薪水憂。

坐念北歸日，此勞未易酬。我獨遺以安，鹿門有前脩。

和桃花源詩

世傳桃源事多過其實，考淵明所記，止言先世避秦亂來此，則漁人所見，似是其子孫，非秦人不死者也。又云殺雞作食，豈有仙而殺者乎？舊說南陽有菊水，水甘而芳，民居三十餘家，飲其水皆壽，或至百二三十歲。蜀青城山老人村，有見五世孫者，道極險遠，生不識鹽醯，而溪中多枸杞，根如龍蛇，飲其水故壽，近歲道稍通，漸能致五味，而壽亦益衰。桃源蓋此比也歟，使武陵太守得而至焉，則已化為爭奪之場久矣。嘗思天壤之間若此者甚衆，不獨桃源。余在潁州，夢至一官府，人物與俗間無異，而山川清遠，有足樂者，顧視堂上，榜曰仇池。覺而念之，仇池武都氐故地，楊難當所保，余何為居之。明日以問客，客有趙令畤德麟者曰：「公何為問此，此乃福地，小有洞天之附庸也。」杜子美蓋云：「萬古仇池穴，潛通小有天。神魚人不見，福地語真傳。近接西南境，長懷十九泉。何時一茅屋，送老白雲邊。」他日工部侍郎王欽臣仲至謂余曰：「吾嘗奉使過仇池，有九十九泉，萬山環之，可以避世如桃源也。」

凡聖無異居，清濁共此世。心閑偶自見，念起忽已逝。

欲知真一處，要使六用廢。桃源信不遠，藜杖可小憩。

躬耕任地力，絕學抱天藝。臂雞有時鳴，尻駕無可稅。

苓龜亦晨吸，杞狗或夜吠。耘樵得甘芳，齕齧謝炮制。

子驥雖形隔，淵明已心詣。高山不難越，淺水何足厲。

不知我仇池，高舉復幾歲。從來一生死，近又等癡慧。

蒲澗安期境，`在廣川。`羅浮稚川界。夢往從之游，神交發吾蔽。

桃花滿庭下，流水在戶外。卻笑逃秦人，有畏非真契。

和歸去來兮辭

子瞻謫居昌化，追和淵明歸去來辭，蓋以無何有之鄉為家，雖在海外，未嘗不歸云爾。

歸去來兮，吾方南遷安得歸。

臥江海之澒洞，吊鼓角之悽悲。

跡泥蟠而愈深，時電往而莫追。

懷西南之歸路，夢良是而覺非。

悟此生之何常，猶寒暑之異衣。

豈襲裘而念葛，蓋得觕而喪微。

我歸甚易，匪馳匪奔。俯仰還家，下車闔門。

藩垣雖闕，堂室故存。挹我天醴，注之窪樽。

飲月露以洗心，餐朝霞而眩顏。

混客主以為一，俾婦姑之相安。

知盜竊之何有，乃掊門而折關。

廓圜鏡以外照，納萬象而中觀。

治廢井以晨汲，滃百泉之夜還。

守靜極以自作，時爵躍而鯢桓。

歸去來兮，請終老於斯游。

我先人之弊廬，復舍此而焉求。

均海南與漠北，挈往來而無憂。

畸人告余以一言，非八卦與九疇。

方饑須糧，已濟無舟。

忽人牛之皆喪，但喬木與高丘。

驚六用之無成，自一根之反流。

望故家而求息，曷中道之三休。

已矣乎，吾生有命歸有時，我初無行亦無留。

駕言隨子聽所之，豈以師南華而廢從安期。

謂易稼之終枯，遂不溉而不耔。

師淵明之雅放，和百篇之新詩。

賦歸來之清引，我其後身蓋無疑。

和劉柴桑

萬劫互起滅，百年一踟躇。漂流四十年，今乃言卜居。

且喜天壤間，一席亦吾廬。稍理蘭桂叢，盡平狐兔墟。

黃櫞出舊枿，紫茗抽新畬。我本早衰人，不謂老更劬。

邦君助畚鍤，鄰里通有無。竹屋從低深，山窗自明疏。

一飽便終日，高眠忘百須。自笑四壁空，無妻老相如。

### 歌辭十九首

`竹枝歌``并敘`

竹枝歌本楚聲，幽怨惻怛，若有所深悲者。豈亦往者之所見，有足怨者歟？夫傷二妃而哀屈原，思懷王而憐項羽，此亦楚人之意相傳而然者。且其山川風俗鄙野勤苦之態，固已見於前人之作，與今子由之詩。故特緣楚人疇昔之意，為一篇九章，以補其所未道者。

蒼梧山高湘水深，中原北望度千岑。

帝子南游飄不返，惟有蒼蒼楓桂林。

楓葉蕭蕭桂葉碧，萬里遠來超莫及。

乘龍上天去無蹤，草木無情空寄泣。

水濱擊鼓何喧闐，相將扣水求屈原。

屈原已死今千載，滿船哀唱似當年。

海濱長鯨徑千尺，食人為糧安可入。

招君不歸海水深，海魚豈解哀忠直。

吁嗟忠直死無人，可惜懷王西入秦。

秦關已閉無歸日，章華不復見車輪。

君王去時簫鼓咽，父老送君車軸折。

千里逃歸迷故鄉，南公哀痛彈長鋏。

三戶亡秦信不虛，一朝兵起盡讙呼。

當時項羽年最少，提劍本是耕田夫。

橫行天下竟何事，棄馬烏江自垂涕。

項王已死無故人，首入漢庭身委地。

富貴榮華豈足多，至今唯有冢嵯峨。

故國凄涼人事改，楚鄉千古為悲歌。

山坡陁行

山坡陁兮下屬江，勢崖絕兮游波所蕩如頹墻。

松茀律兮百尺旁，拔此驚葛藟之上。

不見日兮下可依，吾曳杖兮吾僮亦吾之書隨。

藐余望兮水中泜，頎然而長者，黃冠而羽衣。

幹頤坦腹盤石箕坐兮，山亦有趾安不危，四無人兮可忘饑。

仙人偓佺自言其居瑤之圃，一日一夜飛相往來不可數。

使其開口言兮，豈惟河漢無極驚余心。

默不言兮蹇昭氏之不鼓琴。憺將山河與日月長在。

昔有人兮夢中仇池我歸路，此非小有兮，噫乎何以樂此而不去。

昔余游於葛天兮，身非陶氏猶與偕。

乘渺茫良未果兮，僕夫悲余焉懷。

聊逍遙兮容與，晞余髮兮蘭之渚。

余論世兮千載一人猶並時，余行詰曲兮欲知余者稀。

峨峨洋洋余方樂兮，譬余繫舟於水魚，潛鳥舉亦不知。

何必每念輒得應余若響，坐有如此兮人子期。

鳴泉思，思君子也。君子抱道且殆，而時始弗與，民咸思之。鳴泉故基，堙圯殆盡。眉山蘇公搔首踟躕，作鳴泉思以思之。

鳴泉鳴泉，經雲而潺湲。

拔其毛骨者脩竹，蒸為雲氣者霏煙。

山夔莫能隱其怪，野翟詎敢藏其妍。

茅廬蕭蕭，昔有人焉。其高如山，其清如水。

其心金與玉，其道砥與絃。執德沒世，落月入地。

英名皎然，陽曦麗天。舊隱寂寂，新篁娟娟。

思彼君子，我心若懸。谷鳥在上，巖花炫前。

鳴泉鳴泉，能使我宛結而華顛。

轆轤歌

新繫青絲百尺繩，心在君家轆轤上。

我心皎潔君不知，轆轤一轉一惆悵。

何處春風吹曉幕，江南綠水通珠閣。

美人二八顏如花，泣向花前畏花落。

臨春風，聽春鳥。別時多，見時少。

愁人一夜不得眠，瑤井玉繩相對曉。

美哉一首送韋城主簿歐陽君

美哉水，洋洋乎，我懷先生，送之子于城隅。

洋洋乎，美哉水，送之子至于新渡。

念彼嵩雒，眷焉西顧，之子于邁，至于白馬。

白馬舊邦，其構維新，邦人流涕，畫舫之孫。

相其口髯，尚克似之。先生遺民，之子往字。

辨道歌

北方正氣名祛邪，東郊西應歸中華。

離南為室坎為家，光凝白雪生黃芽。

黃河流駕紫河車，水精池產紅蓮花。

赤龍騰霄驚盤蛇，姹女含笑嬰兒呀。

十二樓瞰靈泉窪，華池玉液陰交加。

子馳午前無停差，三田聚寶真生涯。

龜精鳳髓填谽谺，天地駭有鬼神嗟。

一丹休別內外砂，長脩久餌須升遐。

腸中澄結無餘柤，俗骨變換顏如葩。

哀哉世人爭齒牙，指偽為真正為哇。

輕肥甘美形驕奢，譎詭詐妄言矜夸。

游魚在網兔在罝，一氣頓盡猶嘔啞。

餘生所託誠棲槎，九原枯髀如亂麻。

胡不割衆如鏌鎁，空與利名交掌拏。

胡不讓霜如文騧，可惜貪愛相漫塗。

真心道意非不嘉，餐金閑話非虛譁。

何須橫議相疵瑕，衆口並發鳴羣鴉。

安知聚散同魚蝦，自纏如繭居如蝸。

日懷嗔喜甘籠笯，其去死地猶獵猳。

吾恨爾見有所遮，海波或至驚井蛙。

烏輪即晚蟾影斜，吾時俱睹超雲霞。

與葉淳老侯敦夫張秉道同相視新河秉道有詩次韻二首

君不見元帥府前羅萬戟，濤頭未順千弩射。

至今鳳凰山下路，長借一箭開兩翼。

我鑿西湖還舊觀，一眼已盡西南碧。

又將回奪浮山險，千艘夜下無南北。

坐陳三策本人謀，惟留一諾待我畫。

老病思歸直暫寓，功名如幻終何得。

從來自笑畫蛇足，此事何殊食雞肋。

憐君嗜好更迂闊，得我新詩喜折屐。

江湖粗了我徑歸，餘事後來當潤色。

一庵閑掛洞霄宮，井有丹砂水長赤。

荊溪父老愁三害，下斬長蛟本無賴。

平生倔強韓退之，識字猶為鰐魚戒。

石門之役萬金耳，首鼠不為吾已隘。

江湖開塞古有數，兩鵠飛來告成壞。

勸農使者非常人，一言已破黎民駭。

上饒使君更超逸，坐睨浮山如累塊。

髯張乃我結襪生，詩酒淋漓出狂怪。

我作水衡生作丞，他日歸朝同此拜。

陳守道

一氣混淪生復生，有形有心即有情。

共見利欲飲食事，各有瓜牙頭角爭。

爭時怒發霹靂火，險處直在嵌巖坑。

人偽相加有餘怨，天真喪盡無純誠。

徒自取先用極力，誰知所得皆空名。

少微處士松柏寒，蓬萊真人冰玉清。

山是心兮海為腹，陽為神兮陰為精。

渴飲靈泉水，饑食玉樹枝。

白虎化坎青龍離，鎖禁姹女關嬰兒。

樓臺十二紅玻璃，金公木母相東西。

純鉛真汞星光輝，烏升兔降無年期。

停顏卻老只如此，哀哉世人迷不迷。

老人行

有一老翁老無齒，處處無人問年紀。

白髮如絲向下垂，一雙眸子碧如水。

不裹頭，又無履，相識雖多少知己。

問翁畢竟何所止？笑言只在紅塵裏。

秋風獵獵行雲飛，老人此意無人會，目注雲歸心自知。

黃口小兒莫相笑，老人舊日曾年少。

浪跡常如不繫舟，地角天涯知自跳。

亦曾樂半夜，傳籌醉朱閣。

美人如花弄絃索，只恨樽前明月落。

亦曾憂羈旅，他鄉迫暮秋。

故國日邊無信息，斷鴻空逐水長流。

或安貧，或安富，或爵通侯封萬戶。

一任秋霜換鬢毛，本來面目長如故。

水有蘋兮山有芝，人意雖存事已非。

有時卻憶經遊處，都似茫茫春夢歸。

爾來尤解安貧賤，不為公卿強陪面。

皎如明月在秋潭，動着依前還不見。

還不見，可奈何，空使遠人增眷戀。

但只從他隨物轉，青樓黃閣長相見。

若相見，莫殷勤，卻是翁家舊主人。

襄陽樂府三篇

　　野鷹來

野鷹來，萬山下，荒山無食鷹苦饑，飛來為爾繫綵絲。

北原有兔老且白，年年養子秋食菽。

我欲擊之不可得，年深兔老鷹力弱。

野鷹來，城東有臺高崔巍。

臺中公子着皮袖，東望萬里心悠哉。心悠哉，鷹何在。

嗟爾公子歸無勞，使鷹可呼亦凡曹，天陰月黑狐夜嗥。

　　`上堵吟`

臺上有客吟秋風，悲聲蕭散飄入宮。

臺邊游女來竊聽，欲學聲同意不同。

君悲竟何事，千里金城兩稚子。

白馬為塞鳳為關，山川無人空且閑。

我悲亦何苦，江水冬更深，鯿魚冷難捕。

悠悠江上聽歌人，不知我意徒悲辛。

　　`襄陽樂`

使君未來襄陽愁，提戈入市裹氈裘。

自從氈裘南渡沔，襄陽無事多春游。

襄陽春游樂何許，峴山之陽漢江浦。

使君朱旆來翻翻，人道使君似羊杜。

道邊逢人問洛陽，中原苦戰春田荒。

北人聞道襄陽樂，目送飛鴻應斷腸。

仙都山鹿

老泉詩序云：至豐都縣，將游仙都觀，見知縣李長官云：「固知君之將至也。此山有鹿，甚老，而猛獸獵人終莫能害，將有客來游，鹿輒夜鳴，故常以此候之，而未嘗失。」余聞而異之，乃為作詩。

日月何促促，塵世苦局束。仙子去無蹤，故山遺白鹿。

仙人已去鹿無家，孤棲悵望層城霞。

至今聞有游洞客，夜來江市叫平沙。

長松千樹風蕭瑟，仙宮去人無咫尺。

夜鳴白鹿安在哉，滿山秋草無行跡。

白鶴吟留鍾山覺海

白鶴聲可憐，紅鶴聲可惡。

白鶴招不來，紅鶴揮不去。

長松受穢死，乃以紅鶴故。

北山道人曰，美者自美，吾何為而喜？

惡者自惡，吾何為而怒？

去自去耳，吾何駛而追？

來自來耳，吾何妨而拒？

吾豈厭喧而求靜？吾豈好丹而非素？

汝謂松死，吾無依焉，吾方捨陰而坐露。

虛飄飄三首

虛飄飄，畫檐蛛結網，銀漢鵲成橋。

塵漬雨桐葉，霜飛風柳條。

露凝殘點見紅日，星曳餘光橫碧霄。

虛飄飄，比浮名利猶堅牢。

虛飄飄，花飛不到地，虹起謾成橋。

入夢雲千疊，游空絲萬條。

蜃樓百尺橫蒼海，雁字一行書降霄。

虛飄飄，比人身世猶堅牢。

虛飄飄，風寒吹絮浪，春水暖冰橋。

勢緩![雨雙](../../imgs/291bf.gif)垂線，聲乾葉下條。

雨中漚點隨流水，風裏彩雲橫碧霄。

虛飄飄，比時富貴猶堅牢。

`次韻張甥堂美述志``名宗奭`

仲子甘心織屨避萬鍾，淵明不肯折腰為五斗。

一年鴻雁識來往，終日沐猴誰去取。

知甥詩意慕兩君，讀書要在存心久。

平生所談性命奧，長棄不憂金石朽。

我今已習鶖子定，猶復晨朝怖頭走。

刳心先擬射聲名，不作羊鄒悲峴首。

雲梯雨矢集無方，我已中灰同墨守。

恐甥自是禹門鱗，未可潛逃入吾藪。

琢磨晚覺孟光賢，畏我故言時被肘。

甥能鉏我青門瓜，正午時來休老手。

#### 古賦八首

老饕賦

庖丁鼓刀，易牙烹熬。水欲新而釜欲潔，火惡陳`江右久不改火，火色皆青。`而薪惡勞。九蒸暴而日燥，百上下而湯鏖。嘗項上之一臠，嚼霜前之兩螯。爛櫻珠之煎蜜，滃杏酪之蒸羔。蛤半熟而含酒，蟹微生而帶糟。蓋聚物之夭美，以養吾之老饕。婉彼姬姜，顏如李桃。彈湘妃之玉瑟，鼓帝子之雲璈。命仙人之萼綠華，舞古曲之鬱輪袍。引南海之玻黎，酌涼州之蒲萄。願先生之耆壽，分餘瀝於兩髦。候紅潮於玉頰，驚暖響於檀槽。忽櫐珠之妙唱，抽獨蠒之長繰。閔手倦而少休，疑吻燥而當膏。倒一缸之雪乳，列百柂之瓊艘。各眼灩於秋水，咸骨醉於春醪。美人告去，已而雲散，先生方兀然而禪迯。響松風於蟹眼，浮雪花於兔毫。先生一笑而起，渺海闊而天高。

`菜羹賦``并序`

東坡先生卜居南山之下，服食器用，稱家之有無。水陸之味，貧不能致，煮蔓菁、蘆菔、苦薺而食之。其法不用醯醬，而有自然之味，蓋易而可常享。乃為之賦，辭曰：

嗟余生之褊迫，如脫兔其何因。殷詩腸之轉雷，聊禦餓而食陳。無芻豢以適口，荷鄰蔬之見分。汲幽泉以揉濯，搏露葉與瓊根。爨鉶錡以膏油，泫融液而流津。適湯濛如松風，投糝豆而諧勻。覆陶甌之穹崇，罷攪觸之煩勤。屏醯醬之厚味，卻椒桂之芳辛。水耗初而釜治，火增壯而力均。滃嘈雜而廉清，信凈美而甘分。登盤盂而薦之，具匕筴而晨飧。助生肥於玉池，與吾鼎其齊珍。鄙易牙之效技，超傅說而策勳。沮彭尸之爽惑，調竈鬼之嫌嗔。嗟丘嫂其自隘，陋樂羊而匪人。先生心平而氣和，故雖老而體胖。忘口腹之為累，似不殺而成仁。竊比予於誰歟？葛天氏之遺民。

`颶風賦``并序`

南越志：熙安間多颶風。颶者，具四方之風也，常以五六月發。未至時，雞犬為之不鳴。又嶺表錄云：夏秋間有暈如虹者，謂之颶母，必有飃風。

仲秋之夕，客有叩門指雲物而告予曰：「海氛甚惡，非祲非祥。斷霓飲海而北指，赤雲夾日而南翔。此颶之漸也，子盍備之？」語未卒，庭戶肅然，槁葉蔌蔌。驚鳥疾呼，怖獸辟易。忽野馬之決驟，矯退飛之六鷁，襲土囊而暴怒，掠衆竅之叱吸。予乃入室而坐，斂衽變色。客曰：「未也，此颶風之先駈爾。」少焉，排戶破牖，隕瓦擗屋。礧擊巨石，揉拔喬木。勢翻渤澥，響振坤軸。疑屏翳之赫怒，執陽侯而將戮。鼓千尺之清瀾，翻百仞之陵谷，吞泥沙於一卷，落崩崖於再觸。列萬馬而並騖，潰千車而爭逐。虎豹讋駭，鯨鯢奔蹙。類鉅鹿之戰，殷聲呼之動地；似昆陽之役，舉百萬於一覆。予亦為之股栗毛聳，索氣側足。夜拊榻而九徙，晝命龜而三卜。蓋三日而後息也。父老來唁，酒漿羅列，勞來僮僕，懼定而說。理草木之既偃，輯軒檻之已折。補茅屋之罅漏，塞墻垣之隤缺。已而山林寂然，海波不興，動者自止，鳴者自停。湛天宇之蒼蒼，流孤月之熒熒。忽悟且歎，莫知所營。嗚呼，小大出於相形，憂喜因於相遇。昔之飄然者，若為巨耶？吹萬不同，果足怖耶？蟻之緣也，吹則墜；蚋之集也，呵則舉。夫噓呵曾不能以振物，而施之二蟲則甚懼。鵬水擊而三千，摶扶搖而九萬。彼視吾之惴慄，亦爾汝之相莞。均大塊之噫氣，奚巨細之足辯？陋耳目之不廣，為外物之所變。且夫萬象起滅，衆怪耀眩，求於過耳，視空中之飛電。則向之所謂可懼者，實耶虛耶，惜吾知之晚也。

`思子臺賦``并引`

余先君宮師之友史君，諱經臣，字彥輔，眉山人。與其弟沆子凝皆奇士，博學能文，慕李文饒之為人，而舉其議論。彥輔舉賢良，不中第。子凝以進士得官，止著作佐郎。皆早死，且無子。有文數百篇，皆亡之。余少時常見彥輔所作思子臺賦，上援秦皇，下逮晉惠，反復哀切，有補於世。蓋記其意而亡其辭。乃命過作補亡之篇，庶幾君子猶得見斯人胸懷之髣髴也。

客有自蜀游梁，傃關而東。覽河華之形勝兮，訪秦漢之遺宮。得巋然之頹基兮，並湖城之西墉。弔漢武之暴怒兮，悼戾園之憫凶。聞父老之哀歎兮，猶有歸來望思之遺恫。吁大臺之讒頰兮，實咀毒而銜鋒。敗趙國於俯仰兮，又將覆劉氏之宗。間漢武之多忌兮，謂左右之皆戎。殺陽石而未厭兮，又瘞禍於宮中。忸君王之好殺兮，視人命猶昆蟲。死者幾何人兮，豈問骨肉與王公。惑狂傅之淺謀兮，不忍忿忿而殺充。上曾不鑒余之無聊兮，實有豕心。負此名而欲亡兮，天下其孰吾容？茍逭死於泉鳩兮，冀稍久而自理。遘大患於倉猝兮，懷孤憤於永已。念君老而孰圖兮，嗟肉食其多鄙。獨三老與千秋兮，懷愛君之眷眷。犯雷霆之方怒兮，消積禍於一言。既沉冤之無告兮，戮讒人其已晚。幸曾孫之無恙兮，或慰夫九原。雖築臺其何救兮，固知已矣之不諫。魂煢煢乎其歸來兮，蓋庶幾於復見也。

昔秦之亡也，禍始於扶蘇。眇斯、高之羸豕兮。視其君猶乳虎。曾纊息之未定兮，乃敢探其穴而啖其雛。在晉四世，有君不惠。孽婦晨雊，強王定制。惟愍、懷之遭離兮，實追蹤於漢戾。顧孱后之何知兮，亦號呼於既逝。寫餘哀於江陵兮，發故臣之幽契。仍築臺以望思兮，蓋援武以自例。

嗚呼噫嘻，可弔而不可哂兮，亦各其子也。彼茂陵之雄傑兮，係九戎而鞭百蠻。笑堯禹而陋湯武兮，蓋將與黃帝俱仙。及其失道於幾微兮，狐鬼生於左臂。如嬰兒之未孩兮，易耳目而不知。甘泉咫尺而不通兮，與式乾其何異。既上配於秦皇兮，又下比於晉惠。君子是以知狂聖之本同，而聰明之不可恃也。

覽觀古初，孰哲孰愚？皆知指笑乎前人，而莫知後之視予。方漢武之盛也，肯自比於驪山之朽骨，而況於金墉之獨夫乎？自今觀之，三后一律，皆以信讒而殺子，昵姦而敗國。吾築臺以寄哀，信同名而齊實。彼昏庸者固不足告也，吾將以為明王之龜策。自建元以來，張湯、主父偃之流，與兩丞相、三長史之徒，皆以無罪而夷滅，一言以就誅。曾無興衰於既往，一洗其無幸。獨於據也，悲歌慷慨，泣涕躊躇。嗚呼哀哉，莫有以楚靈王之言告者曰：「人之愛其子也，亦如予乎？」天道好還，以德為符。惟孟德之鷙忍兮，亦嗜殺以為娛。彼楊公之愛脩兮，豈滅吾之蒼舒？恨元化之不可作兮，然後知鼠輩之果無。同舐犢於晚歲兮，又何怨於老臞。吾將以嗜殺為戒也，故於末而并書。

`延和殿奏新賦``成德之老來奏新樂`

皇帝踐阼之三載也，治道旁達，王功告成。御延和之高拱，奏元祐之新聲。翕然便坐之前，初觀擊拊；允也德音之作，皆效和平。自昔鍾律不調，工師失職。鄭衛之聲既盛，雅頌之音殆息。時有作者，僅存遺則，於魏則大樂令夔，在漢則河間王德。俾後世之有考，賴斯人之用力。時移事改，嗟制作之各殊；昔是今非，知高下之孰得？爰有耆德，適丁盛時。以謂樂之作也，臣嘗學之。顧近世之所用，校古人而失宜。峴下朴律，猶有太高之弊；瑗改照尺，不知同失於斯。是用稽周官之舊法而均其分寸，驗太府之見尺而審其毫釐。鑄器而成，庶幾改數以正度；具書以獻，孰謂體知而無師。

時惟帝俞，眷茲元老。雖退身而安逸，未忘心於論討。鏗然鍾磬之調適，燦然虡業之華好。聊即便安之所，奏黃鍾而歌大成；行詠文明之章，薦英祖而享神考。爾乃停法部之役，而衆工莫與；肄太常之業，而邇臣必陪。天聽聰明而下就，時風和協以徐回。歌曲既登，將歎貫珠之美；韶音可合，庶觀儀鳳之來。斯蓋世格文明，俗躋仁壽。天地之和既應，金石之樂可奏。延英旁矚，念故老之不來；講武前臨，消羣慝之交構。然則律制既立，治功日新。號令皆發而中節，磬筦無聞於奪倫。上以導和氣於宮掖，下以胥悅豫於臣鄰。以清濁任意而相譏，何憂工玉；謂宮商各諧而自遂，無愧音臣。嗚呼，趙鐸固中於宮商，周尺仍分於清濁。道欲詳解，事資學博。倘非夔、曠之徒，孰能正一代之樂？

`明君可與為忠言賦``明則知遠，能順忠告`

臣不難諫，君先自明。智既審乎情偽，言可竭其忠誠。虛己以求，覽羣心於止水；昌言而告，恃至信於平衡。君子道大而不回，言出而為則。事父能孝，故可以事君；謀身必忠，而況於謀國。然而言之雖易，聽之實難；論者雖切，聞者多惑。茍非開懷用善，若轉丸之易從；則投人以言，有按劍之莫測。國有大議，人方異詞。佞者莫能自直，昧者有所不知。雖有智者，孰令聽之？皎如日月之照臨，罔有遁形之蔽；雖復藥石之瞑眩，曾何苦口之疑。蓋疑言不聽，故確論必行；大功可成，故衆患自遠。上之人聞危言而不忌，下之士推赤心而無損。豈微忠之能致，有至明而為本。是以伊尹醜有夏而歸亳，大賢固擇所從；百里愚於虞而智秦，一身非故相反。噫，言悅於目前者，不見跬步之外；論難於耳順者，有以百年而興。茍其聰明蔽於嗜好，智慮溺於愛憎，因其所喜而為善，雖有願忠而孰能？心茍無邪，既坐瞻於百里，人思其效，將或錫之十朋。彼非謂之賢而欲違，知其忠而莫受。目有眛則視白為黑，心有蔽則以薄為厚。遂使諛臣乘隙以彙進，智士知微而出走。仲尼不諫，懼將困於婦言；叔孫詭辭，畏不免於虎口。故明主審遜志之非道，知拂心之謂忠。不求耳目之便，每要社稷之功。有漢宣之賢，充國得盡破羌之計；有魏明之察，許允獲伸選吏之公。大哉事君之難，非忠何報。雖曰伸於知己，而無自辱於善道。詩不云乎，哲人順德之行，可以受話言之告。

`快哉此風賦``并引`

時與吳彥律、舒堯文、鄭彥能各賦兩韻，子瞻作第一第五韻，占風字為韻。餘皆不錄。

賢者之樂，快哉此風。雖庶民之不共，眷佳客以攸同。穆如其來，既偃小人之德；颯然而至，豈獨大王之雄。若夫鷁退宋都之上，雲飛泗水之湄。寥寥南郭，怒號於萬竅；颯颯東海，鼓舞於四維。固以陋晉人一吷之小，笑玉川兩腋之卑。野馬相吹，搏羽毛於汗漫；應龍所處，作鱗甲以參差。

復改科賦

新天子兮，繼體承乾。老相國兮，更張孰先？憫科場之積弊，復詩賦以求賢。探經義之淵源，是非紛若；考辭章之聲律，去取昭然。原夫詩之作也，始於虞舜之朝；賦之興也，本自兩京之世。迤邐陳齊之代，綿邈隋唐之裔。故遒人徇路，為察治之本；歷代用之，為取士之制。追古不易，高風未替。祖宗百年而用此，號曰得人。朝廷一旦而革之，不勝其弊。謂專門足以造聖域，謂變古足以為大儒，事吟哦者為童子，為彫篆者非壯夫。殊不知采摭英華也，簇之如錦繡，較量輕重也，等之如錙銖。韻韻合璧，聯聯貫珠。稽諸古其來尚矣，考諸舊不亦宜乎？特令可畏之後生，心潛六義；佇見大成之君子，名振三都。莫不吟詠五字之章，鋪陳八韻之旨。字應周天之日兮，運而無積；句合一歲之月兮，終而復始。過之者成疣贅之患，不及者貽缺折之毀。曲盡古人之意，乃全天下之美。遭逢日月，忻歡者諸子百家；抖擻歷圖，快活者九經三史。議夫賦曷可已，義何足非。彼文辭泛濫也，無所統紀；此聲律切當也，有所指歸。巧拙由一字之可見，美惡混千人而莫違。正方圓者必藉於繩墨，定隱括者必在於樞機。所以不用孔門，惜揚雄之未達；其逢漢帝，嘉司馬之知微。噫，昔元豐之新經未頒，臨川之字說不作。止戈為武兮，曾試於京國。通天為王兮，必舒於禁籥。孰不能成始成終，誰不道或詳或略。秋闈較藝，終期李廣之雙鵰；紫殿唱名，果中禰衡之一鶚。大凡法既久而必弊，士貽患而益深。謂罷於開封，則遠方之隘者，空自韞玉；取諸太學，則不肖之富者，私於懷金。雖負凌雲之志，未酬題柱之心。三舍既興，賄賂公行於庠序；一年為限，孤寒半老於山林。自是憤愧者莫不顰眉，公正者為之切齒。思罷者而未免，欲改之而未止。羽翼成商山之父，謳歌歸吾君之子。諫必行，言必聽焉，此道飄飄而復起。

* * *

