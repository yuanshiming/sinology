

## 蘇東坡全集

##### 東坡續集
　　　`卷四`

* * *

書簡一百九十首

與李方叔四首

久不奉書問為愧。遞中辱手書，勞勉益厚。無狀何以致足下拳拳之不忘如此。比日起居何如？今歲暑毒，十倍常年。雨晝夜不止，病夫氣息而已。想足下閉門著述，自有樂事。間從諸英唱和談論，此可羨也。何時得會合，惟萬萬自重。不宣。

又

秋試時，不審從吉未？若可下文字，須望鼎甲之捷也。暑中既不飲酒，無緣作字，時有一二，輒為人取去，無以塞好事之意，亦不願足下如此癖好也。近獲一銅鏡，如漆色，光明冷徹。背有銘云：「漢有善銅出白陽，取為鏡，清如明，左龍右虎俌之。」字體雜篆隸，真漢時字也。白陽不知所在，豈南陽白水陽乎？「如」字應作「而」字使耳。「左月右日」，皆未甚曉，更閑，為考之。

又

頃年於稠人中，驟得張、秦、黃、晁及方叔、履常，意謂天不愛寶，其獲蓋未艾也。比來經涉世故，間關四方，更欲求其似，邈不可得。以此知人，決不徒出，不有立於先，必有覺於後也。如方叔飄然布衣，亦幾不免。純甫、少游，又安所獲罪，遂斷棄其命，言之何益，付之清議而已。憂患雖已過，更宜慎口，以安晚節。

又

承示諭，長安君偶患臂痛不能舉，某於錢昌武朝議處傳得一方，云其初本施渥寺丞者，因寓居京師甜水巷，見乞兒兩足拳捺屐子行。渥嘗以飲食錢物遺之，凡期年不衰。尋赴任，數年而還。復僦曩居，則乞兒已不見矣。一日見於相國寺前，行走如飛，渥就問之，則曰：「遇人傳兩藥方，服一料已能走耳。」因以其方授渥，以傳昌武。昌武本患兩臂重痛，舉不能過耳。服之立效。其後傳數人，皆神妙。但手足上疾皆可服，不拘男子婦人。秘之秘之。其方元只是王氏博濟方中方，但人不知耳。博濟誤以虎脛為虎腦。便請長安君合服，必驗。朝雲者，死於惠州久矣。別後學書，頗有楷法。亦學佛法，臨去，誦六如偈以絕。葬之惠州棲禪寺，僧作亭覆之，榜曰六如亭。最荷夫人垂顧，故詳及之。

與陳公密三首

途中喜見令子，得聞動止之詳。繼領專使手書，且審即日尊體清勝，感慰無量。差借白直兜乘擔索，一一仰煩神用。孤旅獲濟，荷德之心，未易云喻。來日晚方達蒙里，即如所教，出陸至南華，南華留半日，即造宇下一吐區區，預深欣躍。

又

行役艱羈，託庇以濟。分貺丹劑，拯其衰疾，此意豈可忘哉。其餘言謝莫盡。令子昆仲，比辱書示，未暇修書，悚息悚息！曹三班廉榦非常，遠送愧感。二絕句發一笑。

又

窮途棲屑，獲見君子，開懷抵掌，為樂未央。公既王事靡寧，某亦歸心所薄，匆遽就列，如何可言。別後亟辱惠書，詞旨增重。且審起居佳勝，感慰深矣。某已度嶺，已脫問鵩之憂，行有見蝎之喜。但遠德惘惘，未忘于情。新春保練，以需驛召。

與徐仲車

昨日既蒙言贈，今日又荷心送，盎然有得，載之而南矣。辱手教極甚厚愛，孔子所謂「忠焉能勿誨乎」？當書諸紳，寢食不忘也。

與吳秀才

某啟。相聞久矣，獨未得披寫相盡，常若有所負。罪廢淪落，屏跡郊野，初不意舟從便道，有失修敬。不謂過子衝冒大熱，間關榛莽，曲賜臨顧，一見灑然，遂見平生之歡。典刑所鍾，既深歎仰，而大篇璀璨，健論抑揚，蓋自去中州，未始得此勝侶也。欽佩不已，俯求衰晚，何以為對。送別堤下，恍然如夢覺，陳跡具存，豈有所遇而然耶？留示珠玉，正快如九鼎之珍，徒咀嚼一臠，宛轉而不忍下咽也。未知舟從定作幾日計。早晚過金陵，當得款奉。

與彥正判官

古琴當與響泉韻磬，並為當世之寶，而鏗金瑟瑟，遂蒙輟惠，報賜之間，赧汗不已。又不敢遠逆來意，謹當傳示子孫，永以為好也。然某素不解彈，適紀老枉道見過，令其侍者快作數曲，拂歷鏗然，正如若人之語也。試以一偈問之：「若言琴上有琴聲，放在匣中何不鳴？若言聲在指頭上，何不於君指上聽？」錄以奉呈，以發千里一笑也。寄惠佳紙、名荈，重煩厚意，一一捧領訖，感怍不已。適有少冗，書不周謹。

與毛澤民推官三首

公素人來，得書累幅。既聞起居之詳，又獲新詩一篇，及公素寄示雙石記。居夷久矣，不意復聞韶濩之餘音，喜慰之極，無以云喻。久廢筆硯，不敢繼和，必識此意。會合無期，臨書惘惘。秋暑，萬萬以時自厚。

又

寓居粗遣，本帶一幼子來。今者長子又授韶州仁化令，冬中當挈家至此。某已買得數畝地在白鶴峰上，古白鶴觀基也。已令斫木陶瓦，作屋三十許間。今冬成，去七十無幾，矧未能必至耶，更欲何之。以此神氣粗定，他更無足為故人念者。聖主方設科求宏詞，公儻有意乎？

又

新居在大江上，風雲百變，足娛老人也。有一書齋名思無邪，閑知之。寄示奇茗，極精而豐，南來未始得也。亦時復有山僧逸民可與同賞，此外但緘而藏之耳。佩荷厚意，永以為好。秋興之作，追配騷人矣，不肖何足以窺其粗。遇不遇自有定數，然非厄窮無聊，何以發此奇思，以自表於世耶？敬佩來貺，傳之知音，感愧之極。數日適苦壅嗽，殆不可堪，強作報，滅裂。死罪！

與陳輔之

某啟。昨日承訪及，病重不及起見，愧仰深矣。熱甚，起居何如？萬里海表不死，歸宿田里，得疾遂有不起之憂，豈非命耶？若得少駐，復與故人一笑，此又望外也。力疾書此數字。

與司馬溫公

春來，景仁丈自洛還，復辱賜教，副以超然雄篇，喜忭累日。尋以出京無暇，比到官，隨分紛糾，久稽裁謝，悚怍無已。比日，不審臺候何如？某強顏忝竊中，所愧於左右者多矣。未涯瞻奉，惟冀為國自重，謹奉啟問。

某再啟。超然之作，不惟不肖託附以為寵，遂使東方陋州，為不朽之盛事，然所以獎與則過矣。久不見公新文，忽領獨樂園記，誦味不已，輒不自揆，作一詩，聊發一笑耳。彭城嘉山水，魚蟹侔江湖，爭訟寂然，盜賊衰少，聊可藏拙。但朋游闊遠，舍弟非久赴任，益岑寂矣。謫居窮僻，如在井底，杳不知京洛之耗，不審邇日寢食何如？某以愚暗獲罪，咎自己招，無足言者。但波及左右，為恨殊深，雖高風偉度，非此細故所能塵垢，然某思之，不啻芒背爾。寓居去江無十步，風濤煙雨，曉夕百變，江南諸山在几席，此幸未始有也。雖有窘乏之憂，亦布褐藜藿而已。瞻晤無期，臨書惘然，伏乞以時善加調護。

與魯直二首

晁君寄騷，細看甚奇，信其家多異材耶？然有少意，欲魯直以己意微箴之。凡人文字，務使平和，至足之餘，溢為奇怪，蓋出於不得已爾。晁文奇怪似差早，然不可直云耳。非謂其諱也，恐傷其邁往之氣，當為朋友講磨之語乃宜。不知公謂然否？

又

某啟。方惠州遣人致所惠書，承中塗相見，尊候甚安。即日想已達黔中，不審起居何似？土風云大率似長沙，審爾，亦不甚惡也。惠州久已安之矣。度黔亦無不可處之道。如聞行囊中無一錢，塗中頗有好事者能相濟給否？某雖未至此，然亦凜凜然。水到渠成，不煩預憂。但數日來苦痔病，百藥不瘳，遂斷肉菜五味，日食淡麪兩椀，胡麻茯苓抄數盃。其戒又嚴於魯直，但未能作文自誓，且日戒一日，庶幾能終之。非特愈痔，所得多矣。子由得書，甚能有益於枯槁也。文潛在南極安，少游謫居甚自得，淳甫亦然，皆可喜。獨元老淹忽，為之流涕。病劇久矣，想非由遠謫也。幽絕，書問難繼，惟倍萬保重。不宣。

有姪婿王郎，名庠，榮州人。文行皆超然，筆力有餘，出語不凡，可收為吾黨也。自蜀遣人來惠，云：「魯直在黔，決當往見，求書為先容。」嘉其有奇操，故為作書。然舊聞其太夫人多病，未易遠去，謾為一言。眉山有程道晦者，亦奇士，文益老，王郎蓋師之。此兩人者，有致窮之具，而與不肖為親，又欲往求黃魯，其窮殆未易瘳也。

與陳傳道五首

某啟。久不接奉，思仰不可言。辱專人以書為貺，禮意兼重，捧領惕然。且審比來起居佳勝，某以衰病，難於供職，故堅乞一閑郡，不謂更得煩劇。然已得請，不敢更有所擇，但有廢曠不治之憂耳。而來書乃有遇不遇之說，甚非所以安全不肖也。某凡百無取，入為侍從，出為方面，此而不遇，復以何者為遇乎？來使立告回，區區百不盡一。乍遠，千萬自愛。

又

衰朽何取，而傳道昆弟過聽，相厚如此。數日前，履常謁告，自徐來宋相別。王八子安偕來，方同舟下，信宿而歸。又承傳道亦欲至靈壁，以部役沂上不果。佩荷此意，何時敢忘。又承以近詩一冊為賜，筆老而思深，蘄配古人，非求合於世俗者也。幸甚幸甚！錢塘詩皆率然信筆，一一煩收錄，只以暴其短耳。

又

某方病，市人逐利，好刊某拙文，欲毀其板，矧欲更令人刊邪！當俟稍暇，盡取舊詩文，存其不甚惡者，為一集。以公過取其言，當令錄一本奉寄。今所示者，不惟有脫誤，其間亦有他人文也。知日課一詩，甚善。此技雖高，才非甚習，不能工也。聖俞昔嘗如此。某近絕不作詩，蓋有以非面莫究。獨神道碑、墓志數篇耳。碑蓋被旨作，而志文以景仁丈世契不得辭。欲寫呈文，多無暇，聞都下已刊板，想即見之也。某頃伴虜使，頗能誦某文，以此知虜中皆有中原文字，故為此碑，`謂富公碑也。`欲使虜知通好用兵利害之所在也。昔年在南京，有問僕此事，故終之。李公文集引，得閑當作。向所示集，古文留子由處，有書令檢送也。

又

久不上問，愧負深矣。忽枉手訊，勞來勤甚。夙昔之好，不替有加。兼審比來起居佳勝，感慰兼集。新舊諸詩，幸得敬覽，不意餘生復見斯作。古人日遠，俗學衰陋，作者風氣，猶存君家伯仲間。近見報，履常作正字，伯仲介特之操，處窮益勵，時流孰知之者？用是占之，知公議少伸耶！傳道豈久淹莞庫者。未由面談，惟冀厚自愛重而已。

又

來詩欲和數首，以速欲發此價，故未暇。閑居有少述作，何日見公昆仲，當出相示。宮觀之命，已過忝矣。此外只有歸田為急。承見教，想識此懷。履常未及拜書，因家信道區區。

與龐安常

端居靜念，思五臟皆止一，而腎獨有二，蓋萬物之所終始，生之所出，死之所入故也。太玄：「罔、直、蒙、酋、冥。」罔為冬，直為春，蒙為夏，酋為秋，冥復為冬，則此理也。人之四肢九竅，凡兩者，皆水屬也。兩腎、兩足、兩外腎、兩手、兩目、兩鼻，皆水之升降出入也。手、足、外腎，舊說固與腎相表裏，而鼻與目，皆古未之言也，豈亦有之，而僕觀書少不見耶？以理推之，此兩者其液皆鹹，非水而何。僕以為不得此理，則內丹不成，此又未易以筆墨究也。古人作明目方，皆先養腎水，而以心火暖之，以脾固之。脾氣盛則水不下泄，心氣下則水上行，水不下泄而上行，目安得不明哉。孫思邈用磁石為主，而以朱砂、神麯佐之，豈此理也夫。安常博極羣書，而善窮物理，當為僕思之。是否一報。某書。

與王敏仲八首

某垂老投荒，無復生還之望，昨與長子邁訣，已處置後事矣。今到海南，首當作棺，次便作墓，乃留手疏與諸子，死則葬於海外，庶幾延陵季子嬴博之義，父既可施之子，子獨不可施之父乎？生不挈棺，死不扶柩，此亦東坡之家風也。此外燕坐寂照而已。所云途中邂逅，意謂不如其已，所欲言者，豈有過此者乎？故覼縷此紙，以代面別。

又

某啟。得郡既謝，即不敢久留，故人事有不周。方欲奉啟告別，遽辱惠問，且審起居佳勝，寵喻過實，深荷獎借。旦夕遂行，益遠，萬萬以時自重。不宣。

又

羅浮山道士鄧守安，字道立。山野拙訥，然道行過人，廣惠間敬愛之，好為勤身濟物之事。嘗與某言，廣州一城人，好飲鹹苦水，春夏疾疫時，所損多矣。惟官員及有力者，得飲劉王山井水，貧下何由得。惟蒲澗山有滴水巖，水所從來，高可引入城，蓋二十里以下耳。若於巖下作大石槽，以五管大竹續處，以麻纏漆塗之，隨地高下，直入城中。又為一大石槽以受之，又以五管分引，散流城中為小石槽，以便汲者。不過用大竹萬餘竿，及二十里間用葵茅苫蓋，大約不過費數百千可成。然須於循州置少良田，令歲可得租課五七千者，令歲買大筋竹萬竿，作栰下廣州，以備不住抽換。又須於廣州城中置得小房，錢可以日掠二百，以備抽換之費。專差兵匠數人，巡覷修葺，則一城貧富同飲甘涼，其利更不在言也。自有廣州以來，以此為患，若人戶知有此作，其欣願可知。喜捨之心，料非復塔廟之比矣。然非道士至誠不欺，精力勤幹，不能成也。敏仲見訪及物之事，敢以此獻，兼乞裁度。如可作，告差人持折簡招之，可詳陳也。此人潔廉，修行苦行， 直望仙爾，世間貪愛無絲毫也，可以無疑。從來漕帥諸公，亦多請與語。某喜公濟物之意，故密以告，可否更在熟籌，慎勿令人知出於不肖也。

又

某再啟。示喻津遣孤孀，救藥病癘，政無急於此者矣。非敏仲莫能行之，幸甚！廣州商旅所聚，疾疫作，客先僵仆，因薰染居者，事與杭相類。莫可擘劃一病院，要須有歲入課利供之，乃長久之利，試留意。來喻以此等，各仕宦快意目前，美哉此言，誰肯然者。循州周守，治狀過人，議論可聽，想蒙顧盼也。

又

某又有少懇，見人說舍弟赴容州，路自英韶間，舟行由端康等州而往，公能與監司諸公言，輟一舟與之否？今有一家書，欲告差人，賫往嶺上與之。罪大罰輕，數年行遣不下，屢當患禍，老矣，何以堪此。恃公舊眷，必能興哀。悚恐！悚恐！

又

聞遂作管引蒲澗水甚善。每竿上須鑽一小眼，如綠豆大，以小竹針窒之，以驗通塞。道遠日久，無不塞之理。若無以驗之，則一竿之塞，輒累百竿矣。仍願公擘畫少錢，令歲入五十餘竿竹，不住抽換，永不廢。僭言必不訝也。

又

富公碑詞，甚愧不工。公更加粉飾，豈至是哉！舟中病暑，疲倦不謹。恕之。

又

某再啟。林醫遂蒙補授，於旅泊處衰病，非小補也。又工小兒、產科。幼累將至，且留調理，渠欲往謝，未令去也，乞不罪。治瘴止用姜、蔥、豉三物濃煮熱呷，無不效者。而土人不知作豉。入此州無黑豆，聞五羊頗有之，便乞為致三石，得為作豉，散飲病者。不罪！不罪！

與鄭靖老二首

某啟。到雷州見張君俞，首獲公手書累幅，欣慰之極，不可云喻。到廉，廉守乃云公已離邕矣。方悵然，欲求問從者所在，少通區區，忽得來教，釋然，又得新詩，皆秀傑語，幸甚幸甚！別來百罹，不可勝言，置之不足道也。志林竟未成，但草得書傳十三卷，甚賴公兩借書籍檢閱也。向不知公所存，又不敢帶行，封作一籠寄邁處，令訪尋歸納。如未有便，且寄廣州何道士處，已深囑之，必不敢墜。某留此過中秋，或至月末乃行。至北流作竹筏下水，歷容藤至梧。與邁約，令般家至梧相會，中子迨亦至惠矣。卻雇舟泝賀江而上，水陸數節方至永。老業可奈可奈！未會間，以時自重。不宣。

又

某見張君俞，乃始知公中間亦為小人所捃摭，令史以下，固不知退之諱辨也，而卿貳等亦爾耶！進退有命，豈此輩所能制，知公奇偉，必不經懷也。某鬢髮盡白，然體力原不減舊，或不即死，聖恩汪洋，更一赦，或許歸農，則帶月之鋤，可以對秉也。本意專欲歸蜀，不知能遂此計否？蜀若不歸，即以杭州為佳。朱邑有言：「子孫奉祠我，不如桐鄉之民。」不肖亦云然。外物不可必當，更臨時隨宜，但不即死，歸田可必也。公欲相從於溪山間，想是真誠之願，水到渠成，亦不須預慮也。此生真同露電，豈通把玩耶！某頓首。

上韓昭文

某啟。違遠旌棨，忽已數月。改歲，緬想臺候勝常。邊徼往還，從者殊勞，日望馬首。但迂拙動成罪戾，恐不能及見公之還而去耳。餘寒伏冀為國自重。因李秘校行，謹奉啟恭候。不宣。

與李延評

某啟。經由特辱枉訪，適以臥病數日，及連日會集，殊無少暇。治行匆遽，不及詣謝，明日解維，遂爾違闊，豈勝愧負。

與黃敷言二首

某啟。疊辱寵訪，感慰兼集。晚來起居佳勝。承來晨啟行，以衰疾畏寒，不果往別，悚怍深矣。衝涉雨霰，萬萬保練。謹令兒子候違。不宣。

又

少事干煩，一書與惠州李念四秀才，告為到廣州日，專遣一人達之，不罪。交代民師且為再三致意。某再拜。

與陸固朝奉

某啟。久留屬疾，不敢造請，負愧已深。茲者啟行，又不往別，悚怍之至。謹奉手啟代違。

與謝民師推官二首

某啟。衰病枯槁，百念已忘，緇衣之心，尚餘此耳。蒙不鄙棄，贈以瑰瑋，藏之巾笥，永以為好。今日遂行，不果走別，愧負千萬。謹奉手啟代違。

又

某蒙錄示近報，若果得免湖外之行，衰羸之幸，可勝言哉！此去不住許下，則歸陽羨。民師還朝受任，或相近，得再見幸矣。兒子輩並沐寵問，及覽所賜過詩，何以克當。然句法有以啟發小子矣。感荷感荷！旅次不盡。

與黃洞秀才二首

某啟。經過幸一再見。人來辱書，甚荷存記，兼審比來起居佳勝為慰。未由款奉，千萬保嗇。

又

寄示石刻，感愧雅意。求書字固不惜，但尋常因事點筆，隨即為人取去。今卻於此中相識處覓得三紙付去，蓬仙因降，致區區之意。某再啟。

與滕達道二十四首

某到此，時見荊公，甚喜，時誦詩說佛也。公莫略往一見和甫否？餘非面莫能盡。某近到筠見子由，他亦得旨指射近地差遣，想今已得替矣。吳興風物，足慰雅懷。郡人有賈收耘老者，有行義，極能詩，公擇、子厚皆禮異之，某尤與之熟，願公時顧，慰其牢落也。近過文肅公樓，徘徊懷想風度，不能去。某至楚泗間，欲入一文字，乞於常州住。若幸得請，則扁舟謁公有期矣。

又

某啟。別後不意遽聞國故，哀號追慕，迨今未已。惟公忠孝體國，受恩尤異，悲苦之懷，必萬常人。比日起居何如？某旦夕過江，徑往毗陵，相去益近，時得上問也。為時自重。不宣。

又

某再啟。承差人送到定國書，所報未必是實也。都下喜妄傳事，而此君又不審。乃四月十七日發來邸報，至今不說，是可疑也。一夫進退何足道，所喜保馬戶導洛堆垛皆罷，茶鹽之類，亦有的耗矣。二聖之德日新，可賀可賀！令子各安勝，未及報狀也。

又

某啟。耘老至，又辱手書，及耘老道起居之詳，感慰不可言。某留家儀真，獨來常，以河未通，致公見思之深。又有舊約，便當往見，而家無壯子弟，須卻還般挈，定居後，一日可到也。惟深察。近日京口時有差除，或云當時亦未是實計。當先起老鎬，僕或得連茹耶？惠貺三十壺，攜歸餉婦矣。於耘老能道，不宣。某頓首。

又

聞張郎已授得發勾，春中赴上，安道必與之俱來。某若得旨，當與之同舟於南，窮困之中，一段樂事，古人罕有也。不知遂此意否？秦太虛言，公有意拆卻逍遙堂橫廊，切謂宜且留之，想未必爾，聊且言之。明年見公，當館於此。公雅度宏偉，欲其軒豁，卑意又欲其窈窕深密也。如何不罪。四聲可罷之，萬一浮沉，反為患也。幸深思之。不罪。

又

某再啟。前者惠建茗，甚奇。醉中裁謝不及，愧悚之極。本州見闕，不敢久住，遠接人到，便行。會合邈未有期，不免悵惘。舍弟召命，蓋虛傳耳。君實恩禮既異，責望又重，不易不易！某舊有獨樂園詩云：「兒童誦君實，走卒知司馬。持此將安歸，造物不我捨。」今日類詩讖矣。見報，中憲言玉汝右揆，當世見在，告必知之。京東有幹，幸示諭。

又

許為置朱紅累子，不知曾令作否？若得之，攜以北行，幸甚。如不及已，亦非急務。不罪。

又

某干求累子，已蒙佳惠，又為別造朱紅，尤為奇少。物意兩重，何以克當。捧領訖，感愧無量。舊者昨寄在常州，令子由帶入京。俟到，不日便持上也。

又

鰒魚三百枚，黑金棋子一副，天麻煎一篰，聊為土物。不罪，浼觸令子思渴，冗中不及別啟。　

又

某晚生，蒙不鄙與名，又令與立字，似涉僭易，願公自命，卻示及作字說，乃寵幸也。某頓首。

又

近得安道公及張郎書，甚安健。子由想已過矣。青州資深相見甚極歡。今日赴其盛會也。閑恐要知，惟不罪。幸幸。

又

屢枉專使，感怍無量。兼審比來尊體勝常，以慰下情。某近絕佳健。見教如元素黜罷，薄有所悟，遂絕此事，仍不復念。方知中有無量樂，回顧未絕，乃無量苦。辱公厚念，故盡以奉聞也。晚景若不打疊此事，則大錯，雖二十四州鐵打不就矣。既欲發一笑，且欲少補左右耳。不罪不罪！

又

公解印入覲，當過岐亭故縣，預以書見約，輕騎走見極不難。慎勿枉道見過，想深識此意。乍冷，萬乞自重。

又

承差人借示李成十幅圖，遂得縱觀，幸甚幸甚！且暫借留，令李明者用公所教法試摹看，只恐多累筆耳。此本真奇絕，月十日後，當於徐守處，借人賫內，令專愛護也。

又

某閑廢無所用心，專治經書。一二年間，欲了卻論語、書、易，舍弟亦了卻春秋、詩。雖拙學，然自謂頗正古今之誤，粗有益於世，瞑目無憾。往往又笑不會取快活，是措大餘業。聞令子手筆甚高，見其寫字，想見其人超然者也。

又

某啟。知前事尚未已，言既非實，終當別白，但目前紛紛，衆所共悉也。然平生學道，專以待外物之變，非意之來，正須理遣耳。若緣此得暫休逸，乃公之雅意也。黃當江路，過往不絕，語言之間，人情難測，不若稱病不見為良計。二年不知出此，今始行之耳。西事得其詳乎？雖廢棄，未忘為國家慮也。此信的，可示其略否？書不能盡區區。

又

示諭宜甫夢遇於傳無有，某聞見不廣，何足以質。然冷暖自知，殆未可以前人之有無為證也。自聞此事，而士大夫多異論，意謂中塗必一見，得相參扣，竟不果此。意衆生流浪火宅，纏繞愛賊，故為饑火所燒。然其間自有燒不著處，一念清凈，便不服食，亦理之常，無足怪者。方其不食，不可強使食，猶其方食不可強使之不食也。此間何必生異論乎！願公以食不食為旦暮，以仕不仕為寒暑，此外默而識之。若以不食為勝解，則與異論者相去無幾矣。偶蒙下問，輒此奉廣而已。不罪。

又

少懇干聞，不罪！某好攜具野飲，欲問公求紅朱累子兩卓，二十四隔者，極為左右費，然遂成藉草之樂，為賜亦不淺也。有便望頒示，悚息悚息。某感時氣，臥疾逾月，今已全安。但幼累更臥，尚紛紛也。楊道人名世昌，綿竹人，多藝。然可閑考驗，亦足以遣懣也。留此幾一年，與之稍熟，恐要知。

又

某欲面見一言者，蓋謂吾濟新法之初，輒守偏見，至有異同之論。雖此心耿耿，歸於憂國，而所言差謬，少有中理者。今聖德日新，衆化大成，回視向之所執，益覺疏矣。若變志易守以求進取，固所不敢，若譊譊不已，則憂患愈深。公此行尚深示知，非靜退意，但以老病衰晚，舊臣之心，欲一望清光而已。如此，恐必獲□對。公之至意，無乃出於此乎？輒恃深眷，信筆直突，千萬恕之。死罪。安道公殆是一代異人。示諭極慰喜慰喜！

又

某再啟。近在揚州入一文字，乞常州住，如向所面議。若未有報，至南都再當一入也。承郡事頗煩齊整，想亦期月之勞爾。微疾雖無大患，然願公無忽之，常作猛獸毒藥血盆膿囊觀，乃可，勿孤吾黨之望，而快羣小之志也。情切言盡，恕其拙，幸甚。所有二賦，稍晴，寫得寄上。次只有近寄潘谷求墨一詩，錄呈，可以發笑也。衲衣尋得，不用更尋。累卓感留意，悚怍之甚。甘子已拜賜矣。北方有幹，幸示諭。

又

某屏居如昨，舍弟子由得安問，此外不煩遠念。久不朝覲，緣此得望見清光，想足慰公至意。其他無足云者。貴眷令子，各計安勝。`闕`中前，急足遠寄，必已收得。略示諭。

又

某啟。一別十四年，流離契闊，不謂復得見公。執手恍然，不覺涕下。風俗日惡，忠義寂寥，見公使人，差增氣也。別來情懷不佳，忽得來教，甚解鬱鬱。且審起居佳勝為慰。某以少事，更數日，方北去宜興，田已問去。若得稍佳者，當扁舟徑往視之，遂一至湖見公，固所願，然事有可慮者，恐未能往也。若得請居常，則固當至治下，攪擾公數月也。未間，惟萬萬為時自重。

又

某再啟。別諭具感知愛之深，一一佩刻。董田已遣人去問，宜興親情若果爾，當乘舟徑往成之。然公欲某到吳興，則恐難為，不欲盡談，唯深察之。到南都，欲一狀申禮曹。凡刊行文字，皆先毀板，如所教也。

又

有監酒高侍禁永康者，與之外姻，聞亦甚謹幹，望略照庇，如察其可以剪拂，又幸也。

與朱康叔十七首

某啟。專使至，復領手教，契愛愈厚，可量感服。仍審比日起居佳勝，為慰。舍弟已部賤累到此平安，皆出餘庇，不煩念及。珍惠雙壺，遂與子由累醉，公之德也。隆暑，萬萬以時自重。行膺殊相，人還，上謝。

又

令子歸侍左右，日有庭闈之樂，恨未際見，不敢輒奉書。近見提舉司薦章，稍慰輿議，可喜可喜！作墨竹人，近為少閑暇，俟宛轉求得，當續置之。呵呵。酒極醇美，必是故人特遣下廳也。某再拜。

又

某再拜。近奉書并舍弟書，想必達。胡掾至，領手教，具審起居佳勝。兼承以舍弟及賤累至，特有厚貺，羊麫酒果，一捧領訖，但有慚怍。舍弟離此數日，來教尋附洪州遞與之。

已遷居江上臨皋亭，甚清曠。風晨月夕，杖履野步，酌江水飲之，皆公恩庇之餘波，想味風義，以慰孤寂。尋得去年六月所寫詩一軸寄去，以為一笑。酷暑，萬乞保練。

又

某啟。酷暑不可過，百事墮廢，稍疏上問，想不深訝。比日伏想尊履佳勝。別乘過郡，承賜教及惠新酒到此。如新出甕，極為珍奇，感愧不可言。因與二三佳士會同飲盛德也。秋熱，更望保練，行膺峻陟。

又

胡掾與語，如公之言，佳士佳士！渠方寄家齊安，時得與之相見也。令子必且盤桓侍下。中前示諭姻親事，可留示年月日，恐求親者欲知之，造次造次！

又

某啟。因循稍疏上問，不審近日尊候何如？某蒙庇如昨。秋色益佳，郡事稀少，想有游樂，無緣展奉，但積思念。乍冷，萬冀以時自重。

郭寺丞一書，乞指揮送與。其人甚有文雅，必蒙清顧也。聞其墜馬傷手，不至甚乎？

又

某啟。近附黃岡縣遞拜書，必達。專人過此，領手教，具審起居佳勝，勿復凄冷。此歲行盡，會合何時，以增悵然，唯祈善保。敷文，宅計此月末方離陳。南河淺澀，想五六月間方到此。荷公憂恤之深，其家固貧甚，然鄉中亦有一小莊子，且隨分過也。歸老之說，恐未能如雅志。又修理積弊，已就倫次，監司朝廷，豈有遽令放閑耶？問及物食，天漸熱，難久停，恐空煩費也。海味亦不苦食。既忝雅契，自當一一奉白。

又

示諭親情事，專在下懷。然此中殊少士族，若有所得，當立上聞也。寫字俟少閑續納上。墨竹如可尊意，當取次致左右，畫者在此不遠，必可求也。呵呵。

某啟。近王察推至，辱書，承起居佳勝。方欲裁謝，又枉教敕，益增感愧。數日來偶傷風，百事皆廢。今日微減，尚未有力，區區之懷，未能盡也。乍暄，惟冀以時珍攝，稍健，當別上問次。

又

閣名久思，未獲佳者，更乞詳閣之所向，及側近故事故跡，為幸。董義夫相聚多日，甚歡，未嘗一日不談公美也。舊好誦陶潛歸去來，常患其不入音律，近輒微加增損，作般涉調哨徧，雖微改其詞，而不改其意，請以文選及本傳考之，方知字字皆非創入也。謹小楷一本寄上，卻求為書，拋磚之謂也。亦請錄一本與元弼，為病倦，不及別作書也。數日前，飲醉後作頑石亂篠一紙，私甚惜之。念公篤好，故以奉獻，幸檢至。

又

令子必在左右。計安勝，不敢奉書。舍弟已到官。傳聞筠州大水，城內丈餘，不知虛的也。屏贊、硯銘，無用之物，公好事之過，不敢不寫，裝成送去，乞一覽。少事不免上干，聞有潘原秀才，以買僕事被禁。某與其兄潘丙解元甚熟，最有文行。原自是佳士，有舉業，望賜全庇，暑月得早出。為此人父母皆篤老，聞之，憂恐萬端。公以仁孝名世，能哀之否？恃舊干瀆，不敢逃罪。天覺出監之作，本以為公家寶，而公乃輕以與人，謹收藏以鎮篋笥。然尋常不揆以亂道塵獻，想公亦隨手將與人耳。呵呵。

又

某啟。武昌傳到手教，繼辱專使墮簡，感服併深。比日尊體佳勝。節物清和，江山秀美，府事整辦，日有勝游，恨不得陪從耳。雙壺珍貺，一洗旅愁，甚幸甚幸！佳果收藏有法，可愛可愛！拙疾，乍到，不諳土風所致，今已復常矣。子由尚未到，其寸步千里也。未由展奉，尚冀以時自重。

又

與可船旦夕到此，為之泫然，想公亦爾。子由到此須留也，住五七日，恐知之。前曾錄國史補一紙，不知到否？因書，略示諭。蒙寄惠生煮酒四器，正濟所乏，珍感。生酒，暑中不易調停，極清。然閔仲叔不以口腹累人。某每蒙公眷念，遠致珍物，勞人重費，豈不肖所安耶！所問凌翠，至今虛位，雲乃權發遣耳，何足掛齒牙！呵呵。馮君方想如所諭，極煩留念。又蒙傳示秘訣，何以當此。寒月得暇，當試之。天覺亦不得書。此君信意簡率，乃其常態，未可以疏數為厚薄也。酒法是用綠豆為麴者耶？亦曾見說來，不曾錄得方，如果佳，錄示亦幸。

又

疊蒙寄惠酒、醋、麫等，一一收檢，愧荷不可言。不得即時裁謝，想仁明必能恕察。老媳婦得疾，初不輕，今已安矣。不煩留念。食隔已納武昌吳尉處矣。適少冗，不敢稽留來使。少間，別奉狀次。

又

見天覺書中言，當世云馮君有一學服朱砂法，甚奇。惟康叔可以得之，不知曾得未？若果得，不知能見傳否？想於不肖不惜也。

又

今日偶讀國史，見杜羔一事，頗與公相類。嗟嘆不足，故書以奉寄，然幸勿示人，恐有嫌者。江令乃爾，深可罪。然猶望公憐其才短，不逮而已。屢有干瀆，蒙不怪，幸甚！其令章憲今日恐到此，知之。

杜羔有至性，其父河北一尉而卒。母非嫡，經亂不知所之。會堂兄兼為澤潞判官，嘗鞠獄於私第。有老婦辯對，見羔出入，竊語人曰：「此少年狀類吾夫。」訊之，乃羔母也。自此迎侍而歸。又往訪先人之墓，邑中故老已盡，不知所在。館於佛寺，日夜悲泣。忽視屋柱煤煙之下，見數行書，拂而視之，乃父遺跡云：「我子孫若求吾墓，當於某村家問之。」羔哭而往。果有老父年八十餘，指其丘壠，因得歸葬。羔官至工部尚書，致仕。此出唐李肇國史補。近偶觀書，歎其事頗與朱康叔相似，因書以遺之。元豐三年九月二十五日記。

又

近日隨例紛冗，有疏上問，不審起居何如？兩日來武昌如聞公在告，何也？豈尊候小不佳乎？無由躬問左右，但有馳系。冬深寒澀，尤宜慎護。

又

章質夫求琵琶歌詞，不敢不寄呈。安行言，有一既濟鼎樣在公處，若鑄造時，幸亦見為作一枚，不用甚大者，不罪不罪！前日人還，曾附古木叢竹兩紙，必已到。今已寫得經藏碑附上。令子推官侍下，計安勝，何時赴任，未敢拜書也。

與胡深夫五首

某啟。自聞下車，日欲作書，紛冗衰病，因循至今，疊辱書誨，感愧交集。比日起居佳勝。未緣瞻奉，伏望以時保練。

又

乍到整葺，想勞神用。浙西數郡，例被淫雨颶風之患，而秀之官吏，獨以為無災，以故紛紛至此。公下車倍加綏撫，不惜高價廣糴，以為嗣歲之備。憲司行文，欲收糴米，此最良策，而榷戶專斗所不樂，故妄造言語，聰明所照，必不搖也。病中，手字不謹。

又

某久與周知錄兄弟游，其文行才器，實有過人，不幸遭喪，生計索然，未能東歸九江。託跡治下，竊謂仁明必有以安之，不在多言。今託柳令咨白。冗中，不盡區區。

又

彥霖之政，光絕前後，君復為僚，可喜。船斬新輟借，知之。冗中不一。

又

某以衰病紛冗，裁書不謹，惟恕察。王京兆因會，幸致區區。久不發都下朋舊書，必不罪也。

與朱行中舍人四首

某啟。別後兩奉狀，想一一聞達，比日履茲春和，臺候勝常。某留滯贛上，以待春水至，此月末乃發。瞻望惋悵。南海雖外，然雅量固有以處之矣。詩酒之樂，恨不日陪接也。更冀若時為國保練，不宣。某再拜。

又

某已得舟，尚在贛石之下，若月末不至，當乘小舟往就之。買公用人以節級持所賫錢竄去，又以疾疫氣多死亡者，以此求還。亦官舟無用多人，故悉遣回。皆以指揮嚴切，甚得力，乞知之。適少冗，馳問不盡區區。某再拜。

又

少事不當上煩，東莞資福長老祖堂者，建五百羅漢閣，極宏麗，營之十年，今成矣。某近為作記，公必見之。塗中為告文安國，篆額甚妙。今封附去人。公若欲觀，拆開不妨，卻乞差一公人賫附祖堂者。不罪！某再拜。

　　又

某啟。蒙眷厚借搬行李人，感愧不在言也。但節級朱立者無狀，侵漁不已，又遂竄去。林聰者，又毆平人幾死。`見禁幸所毆者漸安，決不死耳。`此中多言於法有礙，不可帶去，故輒牒虔州云。得明公書，令某遣還，多難畏事，想必識此心也。買公用人，於法無礙，故仍舊帶去。此二十餘人，皆謹力不作過，望不賜罪。窮途作事皆此類，慚怍不可言。已得二座船，不失所矣。幸不貽念。陋句數首，端欲發一笑耳。某再拜。

與李之儀五首

某年六十五矣，體力毛髮，正與年相稱，或得復與公相見，亦未可知。前者皆夢，已後者獨非夢乎？置之不足道也。所喜者，在海南了得易、書、論語傳數十卷，似有益於骨朽後人耳目也。少游遂卒於道路，哀哉！痛哉！世豈復有斯人乎？端叔亦老矣。迨云鬚髮已皓然，然顏極丹且渥，僕亦正如此。各宜閟嗇，庶幾復見也。兒姪輩在治下，頻與教督，一書，幸送與。某大醉中不成字。不罪不罪！

又

某啟。契闊八年，豈謂復有見日。漸近中原，辱書尤數，喜出望外。比日起居佳勝。某已得舟，決歸許，如所教。而長子邁遽捨字，深以為恨。報除輦運，似亦不惡。近日除目，時有如人所料者。此後端叔必已信安矣。但老境少安，餘皆不足道。乍熱，萬萬以時自愛。某再拜。

又

某以囊裝罄盡，而子由亦久困無餘，故欲就食淮浙。已而深念老境，知有幾日，不可復作兩處。又得子由書，及見教語，尤切，已決歸許下矣。但須少留儀真，令兒子往宜興剖制變轉，往還須月餘，約至許下，已七月矣。去歲在廉州，託孫叔靜寄書及小詩，達否？叔靜云：端叔一生坎軻，晚節益牢落。正賴魚軒賢德，能委曲相順，適以忘百憂。此豈細事，不爾，人生豈復有佳味乎？叔靜相友，想得其詳，故輒以奉慶。忝契，不罪！

又

近託孫叔靜奉書，遠遞得達否？比來尊體如何？眷聚各安勝。某蒙恩領真祠，世間美仕，復有過此者乎？伏惟君恩之重，不可量數，遙知朋友為我喜而不寐也。今已到虔，即往淮浙間，居處多在毗陵也。子由聞已歸許，秉燭相對，非夢而何。一書乞便送與。餘惟萬萬自愛。某再拜。

又

某啟。辱書多矣，無不達者。然不一荅，非特衰病簡懶之過，實以罪垢深重，不忍更以無益寒溫之間，玷累知交。然竟不免累公，慚負不可言。比日承已赴頴昌。伏惟起居佳勝，眷聚各安慶。某移永州。過五羊，度大庾，至吉出陸，由長沙至永。荷叔靜拏舟相送數十里，大浪中作此書上問，無他祝，惟保愛之外，酌酒與婦飲，尚勝俗侶對。梅二丈詩云耳。

與馮祖仁四首

某慰疏言。伏承艱疚，退居久矣，日月逾邁，衰痛理極，未嘗獲陳區區，少解思慕萬一，實以漂寓窮荒，人事斷絕，非敢慢也。比辱手疏，且審孝履支持，廓然逾遠，追慟何及。伏冀俯禮適變，寬中強食。謹奉慰疏，不次。

又

蒙示長箋，粲然累幅，光彩下燭，衰朽增華。但以未拜告命，不敢具啟荅謝，感怍不可言喻。老瘁不復疇昔，但偶未死耳。水道間關，寸進更二十餘日，方至曲江，首當詣宇下。區區非面不既，乏人寫大狀，不罪。手拙簡略。不次。

又

昨日辱遠迓，喜慰難名。客散，已夜，不能造門。早來又聞已走松楸，未敢上謁。領手教，愧悚無地。至節，想惟孝思難堪，奈何！來日當往謁慰。節辰蒙惠羊邊酒壺，仁者之餽，謹以薦先，感佩不可言也。

又

兩日不果詣見。伏計孝履如宜。欲告借前日盛會包子廚人一日，告白朝散，絕早遣至。不罪不罪！家人輩欲游南山，祖仁若無事，可能同到彼閑行否？

與黃師是

行計屢改。近者幼累舟中皆伏暑，自愍一年在道路矣，不堪復入汴出陸。又聞子由亦窘用，不忍更以三百指諉之，已決意旦夕渡江過毘陵矣。荷憂愛至深，故及之。子由一書，政為報此事，乞早與達之。塵埃風葉滿室，隨掃隨有，然不可廢掃，以為賢於不掃也。若知本無一物，又何加焉。有詩錄呈：「簾卷窗穿戶不扃，隙塵風葉任縱橫。幽人睡足誰呼覺，欹枕牀前有月明。」一笑一笑！某再拜。

與廣西憲曹司勳五首

某啟。奉別忽二載，奔走南北，不暇附書申問。子由轉附到天門冬煎，故人於我至矣。日夜服食，幾月遂盡之。到惠州，又遞中領手書，懶廢已放，不即裁謝。死罪死罪！

`又``一云與林天和`

某啟。專人辱書，仰服眷厚。仍審比來起居清勝，至慰至慰！長子未得耗，小兒數日前往河源，獨幹築室，極為勞冗。承惠牙蕉數品，有未嘗識者。幸得徧嘗，感愧不已。匆匆奉謝。

又

某啟。數日稍清冷。伏惟起居佳勝。構架之勞，殊少休暇，思企清論，日積滯念，尚冀保衛。區區之至。因吳子野行，附啟，不宣。

又

某啟。專人至，賜教累幅，慰拊周至。且審比來起居佳勝，感慰兼至。某得罪幾二年矣，愚陋貪生，輒緣聖主寬貸之慈，灰心槁形，以盡天年，即目殊健也。公別後，聞微疾盡去，想今益康佳。養生亦無他術，安寢無念，神氣自復。知呂公讀華嚴有得，固所望於斯人也。居閑偶念一事，非吾子方莫可告者。故崇儀陳侯，忠勇絕世，死非其罪。廟食西路，威靈肅然，願公與程之邵議之。或同一陳乞載祀典，使此侯英魄，少信眉於地中。如何如何！然慎勿令人知不肖有言也。陳侯有一子在高郵，白首，頗有立，知之。蒙惠奇茗、丹砂、烏藥，敬餌之矣。西路洞丁，足制交人，而近歲綏馭少方，殆不可用，願為朝廷熟講之。此外，惟萬萬自重。

又

公勸某不作詩，又卻索近作。閑中習氣不免有一二，然未嘗傳出也。今錄三首奉呈，看畢便毀之，切祝千萬！惠州風土差厚，山水秀邃，食物粗有，但少藥耳。近報有永不敘復旨揮，正坐穩處，亦且任運也。子由頻得書，甚安。某惟少子隨侍，餘皆在宜興。見今全是一行腳僧，但喫些酒肉耳。此書此詩，只可令之邵一閱，餘人勿視也。

`與晦夫``一云與趙仲脩`

某啟。辱荅教，感服。風月之約，敢不敬諾。庚公南樓所謂老子於此興復不淺，便當攜被往也。

與范夢得八首

某啟，一別俯仰十五年，所喜君子漸用，足為吾道之慶。比日起居何如？某旦夕南遷，後會無期，不能無悵惘也。過揚，見東平公極安，行復見之矣。新著必多，無緣借觀，為耿耿耳。乍暄，惟順候自重。因李豸秀才行，附啟上問。不宣。

又

某啟。辱教字，起居佳勝。郊外路遠，不當更煩屈臨，可且寢處耳，有事以書垂喻可也。界紙望示及，來日自不出，只在舟中靜坐。惠貺鳳團，感眷意之厚。熱甚，不謹。

又

某啟。辱教，承臺候康勝為惠。得請知幸，以未謝尚稽謁見，悚息悚息！子功復舊物，甚慰衆望。來日方往浴室也。人還，匆卒。不宣。

又

某啟。不肖所得寡薄，惟公愛念，以道義相期，眷予無窮。既承，感戀不可言。乍寒，不審起居安否？某已次陳橋，瞻望益遠。惟萬萬以時自重。

又

今日謁告，不克往見。辱教，伏承尊體佳勝。楊君舉家人服其藥多效，亦覺其穩審。然近見王定國云，張安道書云，曾下疏藥，數日不能食，又謝之，不滿意，然不知果爾否？有聞，不敢不盡。

又

某啟。辱手簡，且審起居佳勝為慰。和篇高絕，木與種者皆被光華矣。幸甚幸甚！舊句奇偉，試當強勉繼作。匆匆，不宣。

又

某啟。違遠二年，瞻仰為勞。辱書，承起居佳勝，慰喜可量。覲罷，當往造門，并道區區。

又

某啟。昨日方叔處領手誨，今又辱書，備增感慰。乍冷，臺候勝常。未由詣見，但有欽仰。匆匆，上啟。

與孫叔靜七首

昨日辱臨顧，夙昔之好，不替有加，感嘆深矣。屬飲藥汗後，不可以風，未即詣謝。又枉使旌，重增悚惕。捧手教，且審尊體佳勝。旦夕造謁，以究所懷。

又

辱手教，伏審晚來起居佳勝。惠示珠攬，項所未見，非獨下視沙塘矣。應當一笑。羊麫酒醋為惠，禮意兼厚，敬已拜賜，感佩之極。

又

前日辱下顧，尚未走謝，悚息不已。捧手教，承起居佳勝。卑體尚未清快，坐阻談論，為悵惘也。惠示妙劑及方，獲之幸甚，從此衰疾有瘳矣。

又

已別，瞻企不去心。辱手教，且審起居佳勝，感慰之極。早來風起，舟不敢解，故復少留，因來凈慧與惠州三道人語耳。無緣重詣，臨紙惋悵。

又

令子重承訪及，不暇往別，為愧深矣。珍惠菜膳，增感怍也。河源藤已領，衰疾有可恃矣。

又

眉山人有巢谷者，字元修。曾應進士武舉，皆無成。篤於風義。已七十餘矣，聞某謫海南，徒步萬里，來相勞問，至新興病亡。官為藁殯，錄其遺物於官庫。元修有子蒙在里中，某已使人呼蒙來迎喪，頗助其路費，仍約過永而南，當更資之。但未到耳，旅殯無人照管，或毀壞暴露，願公愍其不幸。因巡檢至其所，特為一言於彼守令，得稍修治其殯，常戒主者保護之，以須其子之至，則恩及存亡耳。死罪死罪！

又

去德彌月，思仰縈懷。比日履此新陽，起居增勝。行路百阻，至英方再宿矣。少留數日。此去尤艱閡，借舟，未知能達韶否？流行坎止，輒復任緣，不煩深念也。後會未卜，惟萬萬為國自重。

荅劉貢父二首

久闊暫聚，復此違異，悵惘至今。公私紛紛，有失馳問，辱書，感怍無量。字畫妍潔，及問來使，云尊貌比初下車時晳且澤矣，聞之喜甚。比來起居想益佳。何日歸覲，慰士大夫之望。未間，萬萬為時自重，不宣。

又

某忝冒過甚，出於素獎。然迂拙多忤，而處爭地，不敢作久安計，兄當有以教督之。血指汗顏，旁觀之誚，奈何奈何！舉官之事，有司逃失行之罪，歸咎於兄。清明在上，豈可容此，小子何與焉。茯苓松脂雖乏近效，而歲計有餘，未可棄也。默坐反照，瞑目數息，當記別時語耶？

荅魯子宣三首

某啟。流落江湖，晚復叨遇，惟公知照，如一日也。孤愚寡與，日親高誼，謂可永久，不謂尚煩藩翰之寄。違闊以來，思仰日深。特辱書教，伏審履茲秋涼，臺候萬福，欣慰之極。二聖思治，求人如不及，公豈久外。惟千萬順時為國自愛。

又

自公之西，有識日望詔還，豈獨契愛之末。邊落寧肅，公豈久外哉！示諭塔記，久不馳納，愧恐之極。乞少寬之，秋涼下筆也。親家柳子良宣德赴潞幕，獲在屬城，知幸知幸！謹奉手啟，冗迫不盡區區。

又

某啟。辱教，伏承臺候萬福為慰。塔記非敢慢，蓋供職數日，職事如麻，歸即為詞頭所迫，率以半夜乃息，五更復起，實未有餘暇。乞限一月，所敢食言者有如河，願公一笑而恕之。旦夕當卜一邂逅而別。

與李公擇

秋色佳哉，想有以為樂。人生惟寒食重九，慎不可虛擲，四時之變，無如此節者。近有潮州人寄一物，其上云扶劣膏，不言何物。狀似羊脂而堅，盛竹筒中，公識此物否？味其名，必佳物也。若識之，當詳以示，可分去，或問習南海者。子由近作棲賢僧堂記，讀之慘懍，覺崩崖飛瀑，逼人寒栗。

與姜唐佐秀才六首

某啟。特辱遠訪，意貺甚重。衰朽廢放，何以獲此，悚汗不已。經宿起居佳勝。長箋詞義兼美，窮陋增光。病臥，不能裁荅，聊奉手啟。

又

某啟。昨日辱夜話，甚慰孤寂。示字，承起居安勝。奇荈佳惠，感服至意，當同啜也。適睡，不即荅，悚息。某頓首。

又

今日霽色尤可喜。食已，當取天慶觀乳泉潑建茶之精者，念非君莫與共之。然早來市無肉，當共與啖菜飯耳。不嫌，可只今相過。某啟上。

又

適寫此簡，得來示，知巡檢有會，更不敢邀請。會若散早，可來啜茗否？酒麫等承佳惠，感愧感愧！來旦飯必如諾。十月十五日白。

又

某啟。別來數辱問訊，感怍至意。毒暑，具喜起居佳勝。堂上嘉慶，甚慰所望也。知非久適五羊，益廣學問，以卒遠業。區區之禱。此外萬萬自重。不宣。

又

某已得合浦文字，見治裝，不過六月。初離此，只從石排或澄邁渡海，無緣更到瓊會見也。此懷甚惘惘。因見貳車，略道下懇。有一書至兒子邁處，從者往五羊時，為帶去，轉託何崇道附達，為幸。

兒子治裝冗甚，未及奉啟。所借烟蘿子兩卷、吳志四冊、會要兩冊，並馳納。

與傅維巖秘校四首

某啟。專人至，承不鄙罪廢，長箋見及，援證古今，陳義甚高，伏讀愧感。仍審比來起居佳勝，至慰至慰！守局海徼，淹屈才美，然仕無高下，但能隨事及物，中無所愧，即為達也。伏暑，萬萬自愛。不宣。

又

衰病裁荅，草草不訝。知不久美解，即獲會見，至喜至喜！掩骼之事，知甚留意。旦夕再遣馮、何二士面稟，亦有錢物在二士處。此不覼縷。曾城荔子一籃，附去人持上。不罪不罪！某又上。

又

某啟。遠蒙惠書，非眷念之厚，何以及此。仍審比來起居佳勝，感慰兼集。老病之餘，復此窮獨，豈有再見之期，尚冀勉進學問，以究遠業。餘惟萬萬自愛。不宣。

又

官事有暇，得為學不輟否？有可與往還者乎？此間百事不類海北，但杜門面壁而已。彼中如有粗藥治病者，為致少許。此間如蒼术、橘皮之類，皆不可得，但不嫌粗賤，為相度致數品。不罪不罪！

與林天和長官二十三首

某啟。近辱手書，冗中不果即荅，悚息悚息！春寒，想體中佳勝。火後，凡百想勞神用，勤民之意，計不倦也。未由披奉，萬萬自愛。不宣。

又

某啟。專人辱書，具審起居佳勝為慰。春物益妍，時復尋賞否？想亦以雨軫懷也。未由往見，萬萬若時加攝。不宣。

又

小兒往循已數日矣，賤累閏月初可到此。新居旦夕畢工，承問及，感感不已。領書，又惠筍蕨，益用愧刻。聞相度移邑，果爾否？

又

某啟。辱手教，伏承起居佳勝，甚慰馳仰。承問賤累，正月末已到贛上矣，閏月上旬必到此也。考室勞費，乃老業也，旦夕遷入。未由會見，萬萬以時自重。不宣。

又

花木栽，感留意惠貺。鹿肉尤增慚荷。某又上。

又

某啟。近數奉書，想皆達。雨後清和，起居佳勝。花木悉佳品，又根撥不傷，遂成幽居之趣。荷雅意無窮，未即面謝為愧耳。人還，匆匆。不宣。

又

某啟。昨日辱訪別，尤荷厚眷。恨老病龍鍾，不果詣達，愧負多矣。經宿起居何如，果成行未？忘己為民，誰如君者。願益進此道，譬之農夫，不以水旱而廢藨蔉也。此外，萬萬自愛。不宣。

又

某啟。比日蒸熱，體中佳否？承惠楊梅，感佩之至。聞山姜花欲出，錄夢得詩去，庶致此餽也。呵呵。豐樂橋數木匠請假暫歸，多日不至，敢煩旨麾勾押送來為幸。草草奉啟。不罪。

又

某啟。人來，辱書，具審比日尊體佳勝，甚慰所望。出意加減秧馬，曲盡其用，非拊字究心，何以得此，具白太守矣。乍熱，萬以時加嗇。不宣。

又

某啟。人來，辱手教，具審起居佳勝。吏民畏愛，謠頌布聞，甚慰所望。秧馬聊助美政萬一耳，何足云乎？承示喻，愧悚之至。僧磨已成，秋涼當往觀也。毒熱，萬萬為民自愛。不宣。

又

某啟。辱教，承微疾已平，起居清勝，甚慰馳仰。暑雨不常，官事疲勩，攝衛為難。惟加意節調，以時休息為佳也。匆匆。不宣。

又

某啟。多日不奉書，思仰之至。伏暑，尊體何如？惠貺荔子極佳，郡中絕少得，與數客同飲，幸甚幸甚！未由合會，萬萬以時自愛。某再拜。

又

某啟。辱手教，承起居佳勝。久以冗率，有闕馳問，愧企深矣。承惠龍眼、牙蕉，皆郡中所乏，感怍之至。未由瞻奉，萬萬以時自重。不宣。

又

高君一臥遂化，深可傷念，其家不失所否？瘴疫橫流，僵仆者不可勝計，奈何奈何！某亦旬日之間，喪兩女使，謫居牢落，又有此狼狽，想聞之亦為之憮然也。某再啟。

又

某啟。近日辱書，伏承別後起居佳勝，甚慰馳仰。數夕月色清絕，恨不同賞，想亦對景獨酌而已。未即披奉，萬萬自重。人還，布啟。不宣。

又

某啟。近辱過訪，病中恨不款奉。人來，枉手教，具審起居佳勝，至慰至慰！旦夕中秋，想復佳風月，莫由陪接，增悵仰也。乍涼，萬萬自重。不宣。

又

某啟。人還，奉書必達。即候漸涼，起居佳否？疊煩頤旨，感怍交深，未緣面謝，惟祝若時自重。不宣。

又

某啟。秋高氣爽，伏計尊候清勝。公宇已就，想日有佳思。未緣披奉，萬萬以時珍嗇。不宣。

又

某啟。前日人回，裁謝必達。比日履茲薄冷，起居佳否？未緣展奉，但有翹想。尚冀保衛。區區之至，不宣。

又

某啟。近奉狀，知入山未還。即日想已還治，起居佳否？往來衝冒，然勝游計不為勞也。未瞻奉間，更乞若時自重。不宣。

又

某啟。辱書，承起居佳勝。示諭幼累已到，誠流寓中一喜。然老稚紛紛，口衆食貧，向之孤寂，未必不佳也。可以一笑。蒸鬱未解，萬萬以時自重，不宣。

骨肉遠至，重為左右費。羊麪、鱸魚，已拜賜矣。感怍之至。

又

某啟。從者往還見過，皆不款奉，愧仰何勝。辱書，承起居清勝。聞還邑以來，老稚鼓舞，數日調治，想復清暇矣。歲暮，萬萬加愛。不宣。

又

某啟。昨日江干邂逅，未盡所懷。來日欲奉屈早膳，庶少款曲。闕人，不獲躬詣。不罪。

與張朝請五首

某啟。兄弟流落，同造治下，蒙不鄙遺，眷待有加。感服高誼，悚佩不已。別來未幾，思仰日深。比日起居何如？某已到瓊，過海無虞，皆託餘庇。旦夕西去，回望逾遠，後會無期。惟萬萬以時自重，慰此區區。途次裁謝，草草。不宣。

又

海南風物，與治下略相似。至於食物，人煙蕭條之甚，去海康遠矣。到後，杜門默坐，喧寂一致也。蒙差人津送，極得力，感感。舍弟居止處，若得早成，令渠獲一定居。遺物離人，而游於獨，乃公之厚賜也。兒子幹事未暇上狀。不罪。某上啟。

又

某再啟。聞已有詔命，甚慰輿議，想旦夕登途也，當別具賀幅。某闕人寫啟狀，止用手書，乞加恕也。子由荷存庇深矣，不易一二言謝也。新春，海上嘯詠之餘，有足樂者。島中孤寂，春色所不到也。某再拜。

又

某啟。久不上狀，想察其衰疾多畏，非簡慢也。新軍使來，捧教字，具審比日起居佳勝，感慰兼極。某到此數臥病，今幸少間。久逃空谷，日就灰槁而已。因書瞻望，又復悵然。尚冀若時自厚，區區之餘意也。不宣。

又

新釀四壺，開嘗如宿昔，香味醇冽，有京洛之風，逐客何幸得此，但舉杯屬影而已。海錯亦珍絕。此雖島外，人不收此，得之又一段奇事也。眷意之厚，感怍無已。

荅漢卿

某啟。辱教，承起居佳勝為慰。知不久入城，遂當一見，何幸如之。地黃煎已領，感怍。適自局中還，熱甚，懣塞。奉書。地黃煎蒙寄惠，極佳。姜蜜之劑，甚適宜也。仰煩神用，愧感不可言。

`謝呂龍圖三首``京師`

龍圖閣老執事。某西蜀之鄙人，幼承家訓，長知義方，粗識名教，遂堅晚節。兩登進士舉，一中茂才科，故當世名公巨卿，亦嘗賜其提挈愛憐之意。故歐公引之於其始，韓公薦之於其中，今又閣下舉之於其後。自惟末學，辱大賢者之知，出自天幸。然君子之心，以公而取士，其小人之志，終荷恩以歸心。但空省循，何由論報。比者上以片言隻字謝德於門下，而其誠之所加，意有所不能盡，意之所至，言有所不能宣，故其見於筆舌者，止此而已。惟高明有以容而亮之。

又

前以拙訥，上塵聽覽，方懼獲罪於門下，而無以容其誅。又辱荅教，言辭款密，禮遇優隆，而褒揚之句，有加於前日，此不肖所以且喜且懼，而莫知所措也。珍函已捧受訖，謹藏之於家，以為子孫之美觀。蔀屋之陋，復生光彩，陳根之朽，再出英華，乃閣下暖然之春，有以嫗育成就之故也。擇日齋沐，再詣館下。臨紙澀訥，情不能宣，伏惟恕其愚。

又

某久以局事汩沒，殊不獲覯止。竊惟應得疏絕之罪於左右，不意寬仁含垢，察其俗狀之常情，恕其簡略之小過，光降書辭，曲加勞問，拜貺之際，益增厚顏。旦夕詣賓次。盛暑，伏惟為朝廷自愛，上副注倚之心，下慰輿人之望。

與楊濟甫

為別忽已半歲，傾想之懷，遠而益甚。即日起居何如，貴眷各安不？自離家至荊南，數次奉書，計並聞達。前月半已至京，一行無恙。得臘月中所惠書，甚慰遠意。見在西崗賃一宅子居住，恐要知悉。春暄，未緣會見，千萬珍重珍重！

荅王龍圖

辱簡，承孝履如宜。新詩寵行，甚幸。但稱道太過，非所以安不肖也。餘所諭，謹在意。

`與楊濟甫``鳳翔`

奉別三更歲律，思渴日深。即日履此新春，起居多勝。貴聚各佳安。某前月十四日到鳳翔，十五日已交割訖。人事紛紛，久稽裁問，想自尊君襄事，後來漸獲閑靜，營幹諸事，必且濟辦。某此與賤累如常。今因范元歸，奉書聞露。氣候漸和，更希珍重。

與蒲誠之六首

某啟。聞軒馬已至多時，而性懶作書，不因使賫手教來，雖有傾渴之心，終不能致一字左右也。悚愧悚愧！盛熱殊不可過，承起居佳裕，甚喜甚喜！某此並無恙，京師得信亦安。但近得山南書，報伯母於六月十日傾背，伯父之喪未及一年，而災禍仍重如此，何以為心。家兄惟三哥在左右，大哥、二哥必取次一人歸山南，謀扶柩還鄉也。人生患難，至有如此極者，煩惱煩惱！知郡事頗簡，足以尋繹舊學也。同僚中有可與相處而樂者否？新牧倅皆在此，常相見，恐知悉。殘暑，更冀順時珍重。

又

近聞員秘丞言，聞於誠之，韓益州欲令誠之替某。若得請，固所喜幸也。然某盡今歲，方及二年，不知朝廷肯令某成資解去否？若必俟三考，則於誠之為太淹緩，安用也，向經由時，甚恨不款曲，今若因此得從容接奉，何喜如之。陳文日日見，甚安。

又

近遞中辱書，方欲附問，人來，又承手教，審聞起居佳勝，差慰瞻望。新命必已下，伏增欣慶。茍相知，豈必為交代，但奉見稍遠耳。承又須歸覲，奔波良不易也。秋涼，千萬善愛。

又

聞車騎已在二曲，即見風采，喜慰可知。冒寒，行李不易，久此僻左，獲奉清游，幸甚也。

又

今日比欲更接清話少頃，而人事紛紛，至今不得暫息。欲奉謁次，聞府官盡出，接張省簉，須至旦出城。恐訝不來，走此聞達。

又

長安之別，忽然改歲。伏計履茲新春，起居增慶。某明日至府謁見，預增欣忭，然不免有少事干聒。為本府帶得接新戎兵士數十人，比謂到京，卻中途逢本官行李頗闕，事欲告於貴府，添差防護廂軍十餘人。昨本有防護二十人，為華州減卻十人，但只依元數亦差較也，告早為擘畫。某更不住，後日絕早發去也。恃眷契，喋喋喧黷，幸為留念。

與楊濟甫

冬寒，遠想起居佳勝。此去替不兩月，更不能歸鄉，且入京去。愈遠依黯。近得王道矩書云，朝夕一來此，相看告便。如遞中惠一書，貴知道矩幾日起發，此幹告早及，某只十二月十七八間離岐下也。

`荅楊濟甫二首``除喪還朝`

某近領臘下教墨，感服眷厚，兼審起居佳勝。某此與賤累如常。舍弟差入貢院，更半月可出。都下春色已盛，但塊然獨處，無與為樂。所居廳前有小花圃，課童種菜，亦少有佳趣。傍宜秋門，皆高槐古柳，一似山居，頗便野性也。漸暖，惟千萬珍重。

又

遞中屢得數書，知尊體佳勝，貴眷各安。示及發遞引目，契勘得並到，但鄉親書皆五六十日，不獨濟甫也。府推之命，只是暫權發遣，更月餘正官到，即仍舊管官誥院也。府中冗絆，非拙者所樂，恐知。都下所須，示及。

與楊濟甫

近領來書，喜知眠食佳安。某此與賤累並安。陳州舍弟亦安，不煩念及。久客都下，桂玉所迫，囊裝並竭。今冬積雪四五尺，僦居敝陋，殊無聊，惟日望一差遣出去耳。末由披奉，千萬珍重。

荅寶月大師二首

久不奉書，蓋冗惰相因，必未訝也。史厚秀才及蔡子華處領來書，知法體佳勝，此中並安。請補外，蒙恩除杭倅，旦夕出京，且往陳州相聚，至九月初方行。逾遠鄉里，曷勝依黯。累示及瑜、隆紫衣師號，近為干得王詵駙馬奏瑜為海慧大師文字，更旬日方出。圓覺經云：「法界海慧，照了諸相。」文潞公亦許奏隆紫衣，然須俟來年，遇聖節方可奏。已差祠部吏人到王駙馬宅，計會與瑜師文字，纔得便入遞次，莫更一兩月，方得敕出。此事自難得，偶成此二事也。臨行草草，書不盡所懷，惟千萬珍重。

又

屢蒙寄紙，一一愧荷。駙馬都尉王晉卿畫山水寒林，冠絕一時，非畫工能彷彿。得一古松帳子奉寄，非吾兄別識，不寄去也。幸秘藏之，亦使蜀中工者見長意思也。他甚珍惜，不妄與人。

`與大覺禪師璉公``杭倅`

人至，辱書，伏承法候安裕，傾向傾向！昨奉聞欲捨禪月羅漢，非有他也。先君愛此畫，私心以為捨施，莫如捨所甚愛；而先君所與厚善者莫如公；又此畫頗以靈異，累有所覺於夢寐，不欲盡談，嫌涉怪爾，以此，益不欲於俗家收藏。意止如此。而來書乃見疑，欲換金水羅漢，開書不覺失笑。近世士風薄惡，動有可疑，不謂世外之人猶復爾也。請勿復談此。某比乏人可令賫去，兵卒之類，又不足分付，告吾師差一謹幹小師齎籠仗來迎取，并古佛一軸，亦同捨也。錢塘景物，樂之忘歸。舍弟今自陳州得替，當授東南幕官，冬初恐到此，亦未甚的。詩筆計益老健，或借得數首一觀，良幸。到此，亦有拙惡百十首，閑暇當錄寄也。

荅范夢得二首

久以事牽，不遑奉書，深以為愧。中間安上處及遞中捧來教，具審起居佳勝。某旅宦粗遣，春夏間殊少事。近日并覺冗坌，盜賊獄訟常滿，蓋新法方行故也。疲薾無狀。館中清佚，至為福地。然知平日交游皆不在，何以為樂。某旬日來，被差本州監試，得閑二十餘日。在中和堂、望海樓閑坐，漸覺快適，有詩數首寄去，以發一笑。

又

久不奉書，愧負不可言。不審比辰起居佳否？某此粗遣，但親友疏闊，旅懷牢落爾。屢得蜀公書，知佳健。二家兄書云，每去輒留食，食倍於我輩，此大慶也。頻得潞公手筆，皆詳悉精好。富公必時見之，聞其似四十許人，信否？君實固甚清安。得此數公無恙，差慰人意。無緣面言，惟順時自愛。

與郭功父五首

昨日承顧訪，殊慰久闊。經夕起居佳否？某出院本欲往見，以下痢乏力未果，想未訝也。略奉啟，布謝萬一。

又

`元本闕四字`瞻奉，喜慰可量。既以不出，又數日臥病，遂`元本闕五字`起居佳否？某下痢雖止，尚羸薾也。謹奉啟布謝。

又

兒子歸來，別無可為土物，御筆一雙，賜墨一圭，新茶二餅，皆得之大臣家真物也。不罪浼瀆。

又

辱訪臨，感怍。獨以匆遽為恨，迫行不往謝，惟寬恕。乍熱，萬萬自重。

又

別來瞻仰無窮，風雪凝寒，從者勤矣。辱書，承起居甚佳，為使者即至，必且暫還，惟萬萬自重。

* * *

