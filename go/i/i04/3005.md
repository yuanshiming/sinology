

## 蘇東坡全集

##### 東坡續集
　　　`卷五`

* * *

書簡一百九十八首

與康公操都管三首

某稔聞才業之美，尚淹擢用，向承非罪被移，衆論可怪，賢者處之，想恬適也。希聲久不得書，承示諭，方知得蜀州，應甚慰意。二浙處處佳山水，守官殊可樂，鄉人之至此者絕少。舉目無親故，而杭又多事，時投餘隙，輒出訪覽，亦自可卒歲也。東陽自昔勝處，見劉夢得有「三伏生秋」之句，此境猶在否？未知會晤之日，但有企詠。

又

所索詩，非敢以淺陋為辭，但希世絕境，衆賢所共詠歎，不敢草草為寄也。幸恕察。

又

向辱教，久欲裁謝，值出入紛紛無定，因循至今。即日履茲春和，起居佳適。向承寄示圖記及詩，實深慰仰。此真得賢者之樂，雖鄙拙，亦欲勉作歌詩，庶幾附託高人絕境，以傳永久。適會紛紛未暇，更旬日當寄上也。

荅楊君素

久不奉書，遞中領來教，欣承起居佳勝，眷愛各無恙。奉別忽四年，薄廩維絆，歸計未成，懷想親舊，可勝惋歎。吾丈優游自得，心恬體舒，必享龜鶴之壽。劣姪與時齟齬，終當捨去，相從林下也。

與楊濟甫

久不奉書，亦少領來訊，思念不去心。不審即日起居佳否？眷愛各無恙？某此安健。官滿本欲還鄉，又為舍弟在京東，不忍連年與之遠別，已乞得密州。風土事體皆佳，又得與齊州相近，可以時得治牒相見，私願甚便之。但歸期又須更數年。瞻望墳墓，懷想親舊，不覺潸然。未緣會面，惟冀順時自重。

與周開祖

某忝命皆出獎借，尋自杭至吳興見公擇，而元素、子野、孝叔、令舉皆在湖，燕集甚盛，深以開祖不在坐為恨。別後，每到佳山水處，未嘗不懷想談笑。出京北去，風俗既椎魯，而游從詩酒如開祖者，豈可復得。乃知向者之樂，不可得而繼也。令舉特來錢塘相別，遂見送至湖，久在吳中，別去，真作數日惡。然詩人不在，大家省得三五十首，唱酬亦非細事。

與何浩然

人還，辱書，且喜起居佳勝。寫真奇絕，見者皆言十分形神，甚奪真也。非故人倍常用意，何以及此。感服之至。所要詩，稍暇作寫去。雙幅已令蜀中織造。至便寄納。未即會見，千萬珍重。

`荅水陸通長老五首``密州`

近過蘇臺，不得一見而別，深為耿耿。專人來，辱書，且喜法履清勝。某到此旬日，郡僻事少，足養衰拙。然城中無山水，寺宇朴陋，僧皆粗野，復求蘇杭湖山之游，無復彷彿矣。何日會集，慰此牢落。惟萬萬自重。

又

三瑞堂詩已作了，納去。惡詩竟何用，是家求之如此其切，不敢不作也。惠及溫柑甚奇，此中未嘗識也。棗子兩![竹奄](../../imgs/25bc3.gif)，不足為報，但此中所有止此耳。單君貺必常相見，路中屢有書去。久望來書，且請附密州遞寄數字，告為速達此意。

又

別後一向冗忙，有疏奉問，疊辱手教，愧悚良深，仍審履茲初涼，法體增勝為慰。承開堂未幾，學者日增，吾師久安閑獨，迫於衆意，無乃少勞，然以濟物為心，應不計勞逸也。未緣奉謁，千萬珍重。人還布謝。

又

姚君篤善好事，其意極可佳，然不須以物見遺也。惠香十八罐，卻託還之。已領其厚意，與收留無異，實為他相識所惠皆不留故也。切為多致此懇。

又

且說與姚君勿疑訝，只為自來不受非親舊之饋，恐他人卻見怪也。元伯昆仲，因見各為致懇。乍到，未及奉書。

荅陳履常二首

吳中屢得瞻見，時以餘棄，洗濯蒙鄙，別來仰佇日深。遞中首辱教尺，感服良厚，即日履茲酷暑，起居何如？貴眷令子各佳勝，披奉杳然，臨紙悵惘，惟冀為時調護。

又

遠承寄貺詩刻，讀之灑然，如聞玉音，何幸獲此榮觀。不獨以見作者之格，且足以知風政之多暇，而高躅之難繼也。輒和光祿庵二絕，聊以寄欽羨之懷，一笑投之可也。所須接骨丹方，謹錄呈。高密連年旱蝗，應副朔方百須，紛然疲薾，日俟汰逐。企仰仙館，如在雲漢矣。因風，不吝誨字。

荅程彝仲二首

某啟。奉別積年，因循不修書問，每以為愧。遞中辱手書，勞問甚厚，感戴不可言也。承以科詔入都，跋履之餘，起居佳否？老兄循道既久，文行愈粹，決無終否不振之理。更少貶以就繩墨，即當俯拾也。未緣披奉，惟冀以時自重。謹因鄉人李君行，奉啟布問。

又

得聖此行得失，必且西歸，計無緣過我。而東武任滿，當在來歲冬杪，亦無緣及見於京師矣。此任滿日，舍弟亦解罷，當求鄉里一任，與之西還。近制既得連任蜀中，遂可歸老守死墳墓也。心貌衰老，不復往日，惟念斗酒隻雞，與親舊相從耳。星橋別業，比來更增葺否？因便，無惜一二字。

與王慶源二首

陵州遞中辱書及詩，如接風論，忽不知萬里之遠也。即日履茲秋暑，尊候何似。某此粗遣，雖有江山風物之美，而新法嚴密，風波險惡，況味殊不佳。退之所謂「閑居食不足，從官力難任，兩事皆害性，一生長苦心」，正謂此矣。知叔丈年來頗窘，此事有定分。但只以安健無事，多子孫為樂，亦可自遣。何時歸休，得相從田里，但言此，心已馳於瑞草橋之西南矣。秋暑，更冀以時珍重。

又

高密風土食物稍佳，但省租公庫減削，索然貧儉。始至。值歲饑，人豪剽劫無虛日。凡督捕姦兇五七十人，近始肅然，鬪訟頗簡。稍葺治園亭居之，亦粗可樂。但時登高，西南引領，即悵然終日。近稍能飲酒，終日可飲十五銀盞。他日粗可奉陪於瑞草橋，路上放歌倒載也。

荅金山寶覺禪師

去歲赴官，迫於程限，不能枉舟。一別中流，縱望雲山，杳然有不可及之歎。既渡江，遂蒙輕舟見餞，復得笑語一餉之樂。暫荷之懷，殆不可勝言。別來因循，未及奉書。專人至，辱教累幅，慰喻反復，讀之爽然，如對妙論。仍審比來法履佳勝。某此粗遣，但未有會見之期。臨紙惘然，惟萬萬自重。至游堂記，即當下筆，遞中寄去。近有後杞菊賦一首，寫寄，以當一笑。

荅富道人

承錄示秘方及寄遺藥，具感厚意。然此事本林下無以遣日，聊用適意可也。若待以為生，則為造物者所惡矣。僕方茍祿出仕，豈暇為此。謹卻馳納，且寄之左右，異日歸田卻咨請。感愧之至。

荅周開祖

遞中辱書教累幅，如接笑語。即日遠想起居佳勝。某此無恙，已被旨移河中府，候替人，十二月上旬中行，想去益遠矣。往日相從湖山之景，何緣復有。別後百事紛紛，皆不足道。惟令舉逝去，令人不復有意於茲世。細思此公所以不壽者而不可得，不免為之出涕。讀所示祭文，紀述略盡其美，甚善。其家能入石否？亦欲作一首哀祠，未暇也。當作寄去。開祖筆力頗長，魏武所謂「老而能學，惟予與袁伯業」，真難得也。寄示山圖，欲尋善本而不可得者。新詩清絕，輒和兩首取笑。浩然亭欲續和寄去。今日大雪，與客飲於玉山堂，適遣人往舍弟處，遂作此書。手冷，殊不成字，惟冀自重而已。

荅蜀僧幾演

幾演大士。蒙惠蟠龍集，向也盡讀數冊，乃詩乃文，筆力奇健，深增歎服。僕嘗觀貫休、齊己詩，尤多凡陋，而遇知得名，赫奕如此。蓋時文凋弊，故使此二僧為雄強。今吾師老於吟詠，精敏豪放，而汩沒流俗，豈亦有幸不幸耶？然此道固亦澹泊寂寞，非以蘄人知而鼓譽也，但鳴一代之風雅而已。既承厚貺，聊奉廣耳。

與人

違去門下已八年，愚魯罷殆，人事廢，書疏缺然。怠慢之罪，宜在譴絕。比承柄用，又不以時隨衆修賀。蓋疏懶愧縮，日復一日，不知復憐恕之否？即日履茲寒凝，臺候萬福。某去替止數月，而貧困難以赴闕，相次乞江浙一郡君，幸得之，拜見未可期。惟冀為國自重。

荅張主簿

改歲，無緣展慶。伏惟履茲新春，百福來集。旬日前辱教，感服眷厚，不即馳荅，悚怍悚怍！何日披奉，但有馳仰。餘寒，冀以時自重。

與人二首

浙右之別，遂不上問至今，想必察其情也。特枉書問，感慰兼集。比日起居何如？涉海恬然，繼以題擢，衆論翕然，知忠信之可恃，名實之相副也。雅故之末，欣慰可量。

又

前日使車，道由郡下，雖展接顏表，殊慰瞻傃之懷。惟是禮勞不腆，實深愧悚。逮茲違間，吏役絆攖，未皇奉書，以伸惓惓之情。特蒙高明，遠貺珍牘，披繹數四，感仰交懷。初暑微熱，竊承跋履之餘，動止佳勝。未緣會集，臨紙增慨。

`與梅守黎希聲三首``徐州`

傾向已久，展奉無由。竊計比日履茲酷暑，起居佳勝。某占籍部中，不獲俯伏門下，一修桑梓之儀，瞻望鈴齋，豈勝懷仰。伏惟順時為民自愛。

又

去歲王秀才西歸，奉狀必達，即日遠想起居佳勝，承朝廷俯徇民欲，有旨借留，雖滯留高步，士論未厭，而鄉閭之慶，特以自私而已。然山水之秀，園亭之勝。士人之衆多，食物之便美，計公亦自樂之忘歸也。某久去墳墓，貪祿忘家，念之輒面熱，但差使南北，不敢自擇爾，何時復得一笑為樂？尚冀為時自重。

又

向自密得赴河中，至陳橋，受命改差彭城。便欲赴任，以兒子娶婦，暫留城東景仁園中。旦夕自汴東去，愈遠風問，可勝悵然。墳墓每煩戒敕，惟增感噎。堂兄欲葬祖墳，為諸房衆多，某既不敢果決，恐衆意難允也，乞知之。

荅李秀才元

熱甚。竟不再別，悵仰殊深。辱教，承起居佳勝。寵惠皆奇筆雅制，刻荷無已。仁者之惠，誠足慰彼黎庶。然不知者，以為見教，以是搖之。呵呵。安道、舍弟，當具道盛意。乍遠，萬乞保重。即復顯用，以慰士望。

荅范蜀公

前日辱書，并新詩累幅，詞格清美，欽味不釋手。屬使者交至，紛紛無暇裁謝，後時再領手教，愧悚無地。比日起居何如，未由披奉，萬萬以時自重。

荅晁叔美二首

自別，兩辱存問，荷眷契之厚，無以為喻。日欲裁謝，而拙鈍懶放，因循至今。計明哲雅量，不深譴過，而自訟亦久矣。即日不審尊履何如？某此無恙，但奉行新政，多不如法。勘劾相尋，日俟汰遣耳。若得放歸，過淮，必遂候見。未間，為國自重。

又

向承出按淮甸，不即具賀幅者，以吾兄素性亮直，而此職多有可愧者，計非所樂耳。然仁者於此時力行寬大之政，少紓吏民於網羅中，亦所益不小。此中常賦之外，徵斂雜出，而鹽禁繁密，急於兵火，民既無告，吏亦僅且免罪，益茍簡矣。向聞吾兄議論，頗與時輩不合，今茲躬履其事，必有可觀者矣。令兄佳士久淹，諸君亦自知之。

與蒲廷淵

河中永洛出棗，道家所貴，事見真誥。唐有道士侯道華，嘗得無核者三，食之後，竟竊鄧太主藥上昇。君到彼，試求之，但恐得之不偶然，非力求所能致耳。

與晁君成

苦寒。審尊履佳勝。新文極為精妙，久不見之，甚慰喜。莊子用志不分，乃疑於神，古語以疑為似耳。如易陰疑於陽，世俗不知，乃改作「凝」，不敢不告。人還，草草。

與范子豐六首

伏審子豐南宮殊健，慶扑可量。即日想已唱第，必在高等。期集之暇，起居佳勝。某更五七日泝汴。愈遠左右，臨書悵然。惟祈慎重，別膺亨寵。

又

小事拜聞，欲乞東南一郡。聞四明明年四月成資，尚未除人，託為問看，回書一報。前所託殊不蒙留意，恐非久，東南遂請，愈難望矣。無乃求備之過乎？然亦慎不可泛愛輕取也。人還，且略示諭。

又

近專人奉狀，達否？即日起居何如，貴眷各安，局事漸清簡否？某幸無恙。水旱相繼，流亡盜賊漸起，決口未塞，河水日增，勞苦紛紛，何時定乎？近乞四明，不知可得否？不爾，但得江淮間一小郡，皆可樂，更不敢有擇也。子豐能為一言於諸公間乎？試留意。人還，仍乞一報，幸甚。奉見無期，惟萬萬以時自重。

又

稍不通問，伏想起居佳勝。侍郎丈必在郊外過夏，臺候必更康安。某此與幼累如常。八月九月間，秋水既過彭城，城下徹備。高麗使已還。四明可以易守，當更理前請也。會合杳未有涯，萬萬自重。

又

南方夏熱，殊非中原之比。入秋稍得清涼，然夏田旱損七八。鹽法更變，課入不登，雖閑局，不免以此為累。自餘粗如常也。子中、子老頃在左右，今已赴官未？何時參候，北望，不勝馳情。

又

新珠想日長進，愛婿無恙，甚望丈人高等待乞利市也。納銀一笏，託用買圓熟珠子二千枚，少錢，告那出，便納上。婚嫁所須，不可，奈何，甚非情願。幸留意承問。似叔頗長成，每日作詩讀史，但蒙拙少訓督耳。內孫想益聰淑，諸郎娘各計安也。

荅王慶源

久以官冗，不暇奉問。忽辱手訊，喜知車從已達輦下，起居佳勝，即日南宮必榜出矣。淪屈已久，必遂了當，欣荷良深。來書謙抑過當。四方赴者甚衆，豈獨吾叔。元昆勸駕，良合事宜，恨此拘繫，無緣於東華門外奉接。京師一別二十餘年，豈惟吾儕衰老可歎，至於都城風物事體，索然無復往時矣。東南守官極可樂，而民間蹙迫不聊生，懷抱殊不佳。深願慶源了當後，千萬一來，相從數月，少慰平生，幸勿以他事為辭，至懇！至懇！

荅參寥

別來思企不可言，每至逍遙堂，未嘗不悵然也。為書勤勤，不忘如此。仍審比來法體康佳，感服兼至。三詩皆清妙，讀之不釋手，且和一篇為荅。所要真贊，尚未作，來人又不敢久留，甚愧！知且伴太虛為湯泉之游，甚善甚善！某開春乞江浙一郡，候見去處，當以書奉約也。要墨，納兩笏，皆佳品也。餘惟為法自重。適有數客，遠來相看，陪接少暇，奉啟不盡意。

`與文與可三首``徐州`

與可抱才不試，循道彌久，尚未聞大用。公議不厭，計當在即。然廊廟間誰為恤公議者乎？老兄既不計較，但乍失為郡之樂，而有桂玉之困，又卻不見使者嘴面，得失相乘除，亦略相當也。彭門無事，甚可樂。但未知今夏得免水患否？子由頻得書，甚安。示諭秋冬過親，甚幸甚幸！令嗣昆仲各計安勝，為學想皆成就矣。

又

離浙中已四年，向亦有少浙物，久已分散零落矣。有藥玉船兩隻，獻上，恰好吻酌，不通客矣。呵呵。杭州故人頗多，致之不難，當續營之。但恐得後不肯將盛作見借也。

又

近屢於相識處見與可近作墨竹，惟劣弟只得一竿，未說字說潤筆，只到處作記作贊，備員火下，亦合剩得幾紙。專令此人去請，幸毋久秘。不爾，不惟到處亂畫題云，與可筆亦當執。所惠絕句，過狀索二百五十疋也。呵呵。

與鮮于子駿三首

久不奉狀，方深愧悚。遞中，伏辱手教，并新文石刻等，疾讀，喜快無量。即辰起居佳否？公文學德度，宜在朝廷，久此遠外何也？然聞一路蒙被仁政，不爾，吏民皆在倒懸中也。況鄉井墳墓在焉，計居之甚以為樂。某到郡正一年，諸況粗遣，歲凶民貧，力所無如之何者多矣。然在己者未嘗敢行所愧也，如此而已。忝厚眷，故及。未緣瞻奉，惟冀以時自重。

又

忝厚眷，不敢用啟狀，必不深訝。所惠詩文，皆蕭然有遠古風味。然此風之亡也久矣。欲以求合世俗之耳目，則疏矣。但時獨於閑處開看，未嘗以示人，蓋知愛之者絕少也。所索拙詩，豈敢措手，然不可不作，特未暇耳。近却頗作小詞，雖無柳七郎風味，亦自是一家。呵呵。數日前，獵於郊外，所獲頗多。作得一闋，令東州壯士抵掌頓足而歌之，吹笛擊鼓以為節，頗壯觀也。寫呈取笑。

又

故人劉格，字道純。故友劉恕道原之親弟。讀書強記辯博，文詞粲然可觀，而立節強鯁，吏事亦健，君實頗知之，餘人未識也。欲告子駿與一差遣，收置門下，公若可以踏逐辟召，幸先之，敢保稱職也。旦夕歸南康軍待闕，公若有以處之，他必願就也。某非私之也，為時惜才也。

`與何正道教授三首``一作何正通`

忝命假守，出於獎庇，禮當詣謝，以衰疾疲曳，不給於力，愧悚無已。乍熱，起居佳勝，登舟迫遽，不果造別，益增仰戀。

又

辱書，承起居佳勝。鄉校淹留，然使徐之士子識文章瑰瑋之氣，非小補也。某又復西上，紛紛無補，甚愧朋友矣。

又

張聖途來，稍聞動止為慰。退之所難，乃今見之。大匠旁觀，愧汗深矣。行役匆匆，不盡區區。

與歐陽仲純五首

去歲城東，屢獲陪從，蒙益既多，樂亦無量。既別，日苦賤事，不克馳問，慚負不可言。即日起居何如？見報，除審簿，信否？殊不知即日從者所在，徒有仰詠。某蒙庇粗遣，彭門本無一事，足以藏拙。河水一至，事無不有，中間幾殆者數矣。必亦聞之。今方稍安，而夏秋之患未可量，蓋命窮所至感召，此何時復得一笑之樂也。近詩數首，聊以破顏。餘寒，萬萬以時自重。

又

伯仲、叔弼昆仲，各計安勝。楊掾行速，未及拜書，乞道下墾。子由在南都時，得書無恙。彭城最處下流，水患甲於東北。奏乞錢與夫為夏秋之備，數章皆不報。曹河若可塞，固大善，不爾，倉卒之間，不免調急夫使係省錢，豈暇復稟命乎？所費必多，而為備不如先事之精也。人微言輕，信命而已。仲純知我之深者，聊復及之。

又

去春寄舍國門，屢辱臨顧，喜慰無量。別來逾年，奔走俗狀，未嘗通問，瞻企徒深。即日履此煩暑，起居何如，眷愛各安否？傳聞車馬已到宛丘，相去甚近，書問自此可時相及矣。千萬順時珍重。

又

崔度者，頃年在陳，與之甚熟。今作過海之行，妻子仍在陳學，幸略與垂顧。

又

伯仲兄聞監西岸，已視事未？叔弼近託孫元忠附書季默，今安在？因風無惜惠問。宛丘誰與往還，有可與語者否？

`荅周開祖二首``湖州`

別久思渴，不言可知。一路候問來耗。忽辱教，喜慰良深。乍寒，起居佳勝。承脫湖北之行而得樂清，正如舍魚而取熊掌，甚可賀也。某忝命，甚便其私，即遂面話，此不盡懷。

又

長篇奇妙。無狀，每蒙存錄如此之厚，但賜多而報寡，故人知其慚拙，必不罪也。今輒和一首，少謝不敏，且資一笑。惠及海味，珍感。來人遽還，未有以報，但愧怍無窮。到郡不見令舉，此恨何極。嘗奠其殯，不覺一慟。有刻石，必見之，更不錄呈。有幹，一一示及。李無悔近見訪，留此旬餘，亦許秋涼再過也。

荅呂熙道二首

平時企詠賢者，獨恨隔闕耳。既至治下，謂當朝夕繼見，而病與人事奪之，又迫于行，匆遽捨去，可勝歎耶。別來方欲上問，先辱手教，益增悚怍。比日起居何如？後會未可期，惟萬萬以時自重。

又

南都住半月，恍然如一夢耳。思企德義，每以悵然。舍弟朴訥寡徒，非長者輕勢重道，誰肯相厚者。湖州江山風物，不類人間，加以事少睡足，真拙者之慶。有幹不外。

荅范純夫

向者深望軒從一來。而還，領手示，知徑赴治，實增悵惘。比日起居佳勝。日對五老，想有佳思。此間湖山信美，而衰病不堪煩，但有歸蜀之興耳。未由會集，千萬以時自愛。

與道甫

昨日特蒙不外鄙拙，袖出盛文相示，辭贍格老，覽之令人亹亹忘倦。非大手筆，未易至此，受教良多。不敢擅為巾笥之藏，謹令人歸納文府。伏乞視至。未審從人何日成行？亦須示諭。

與孫子思七首

奉別未幾，思企已深，比日起居佳勝。聞軒從及境，即遂披對，豈勝慰喜。

又

事冗，有疏上謁，思企之深。不審起居佳否？來日輒欲邀從者同憲車議少事。本欲躬詣，為公擇見訪，不果。幸賜臨顧。

又

屢辱垂訪，尚稽走謁，經宿起居佳否？借示諸刻，一清心目，又足見雅尚之不凡也。謹卻馳納。

又

過辱枉顧，知事務冗迫，不敢久留語。紙軸納去，餘空紙兩幅，留與五百年後人跋尾也。呵呵。耘叟詩亦佳。

又

疊辱車騎，往謝甚疏，惟故人深照，不以為譴也。經宿尊候佳勝，書四紙，并藥方馳上，方須面授其秘也。并硯，不一一。

又

近辱軒從，雖屢接奉，既別，思仰無窮。人事袞袞，未遑上問，先枉寵訊。伏審起居佳勝，感慰兼深。仲通來，知在府中，計與子由輩游從甚樂。未緣再會，惟萬萬以時自重。

又

比來新詩必多，無緣借觀，豈勝渴仰。示諭諸公處，敢不出力，但恐言輕不能有益耳。

與程得勝秘校二首

近省榜到郡，首承高過，歡慰可量。沉困累年，行業充富，鄉曲榮耀，交游喜快，甚休甚休！春風暄和，奉計即日起居安勝。御試必更在高等。盤桓都下，為況何如。惟順時珍愛。

又

某去秋因鄉人自高密過此，託致手書，不知達否？奉違累歲，無緣一接談笑，傾仰殊甚。榜中鄉人所識，惟吾兄一人，其餘豈盡新俊耶！車馬必少留都下，因風，無惜惠問。

與人

託庇鄰封，每荷存記，特辱榮訊，愧汗可量。即日履茲霜候，起居佳勝。未緣參見，惟日瞻企，尚冀以時珍衛，區區。

`與樂推官``黃州`

疊辱臨訪，欲少款奉，多事因循，繼以臥病，愧負深矣。數日起居佳否？知明日啟行，無緣面別，尚冀保練，慰此區區。

荅李昭玘

無便，久不奉書。王子中來，且出所惠書，益知動止之詳，為慰無量。比日尊體何如？既拜賜雪堂新詩，又獲觀負日軒諸詩文，耳目眩駭，不能窺其淺深矣。老病廢學已久，而此心猶在，觀足下新製，及魯直、無咎、明略等諸人唱和，於拙者便可格筆，不復措辭。近有李豸者，陽翟人，雖狂氣未除，而筆勢瀾翻，已有漂沙走石之勢，嘗識之否？子中殊長進，皆左右之賜也。何時一笑？未間，惟萬萬自重。

荅范蜀公四首

李成伯長官至，辱書，承起居佳勝，甚慰馳仰。新居已成，池圃勝絕，朋舊子舍皆在，人間之樂，復有過此者乎？某凡百粗遣，春夏間，多患瘡及赤目，杜門謝客，而傳者遂云物故，以為左右憂。聞李長官說，以為一笑，平生所得毀譽，殆皆此類也。何時獲奉几杖，臨書惘惘。

又

蒙示諭，欲為卜鄰，此平生之至願也。寄身函丈之側，旦夕聞道，又況忝姻戚之末，而風物之美，足以終老，幸甚幸甚！但囊中止有數百千，已令兒子持往荊渚，買一小莊子矣。恨聞命之後。然京師尚有少房緡，若果許為指揮從者幹，當賣此業，可得八百餘千，不識可納左右否？所賜手書，小字如芒，知公目益明，此大慶也。某早衰多病，近日亦能屏去百事，澹泊自持，亦便佳健，異日必能陪從也。

又

承別紙示諭：「麴蘗有毒，平地生出醉鄉；土偶作祟，眼前妄見佛國。」公欲哀而救之，問所以救者。小子何人，固不敢不對。公方立仁義以為城池，操詩書以為幹楯，則舟中之人，盡為敵國，雖公盛德，小子亦未知勝負所在。願公宴坐靜室，常作是念，當觀彼能惑之性，安所從生，又觀公欲救之心，作何形段。此猶不立，彼復何依，雖黃面瞿曇，亦須斂衽，而況學之者耶！聊復信筆，以發公千里一笑而已。

又

顛仆罪戾，世所鄙遠，而丈人獨收錄。欲令撰先府君墓碑，至為榮幸，復何可否之間；而不肖平生不作墓志及碑者，非特執守私意，蓋有先戒也。反覆計慮，愧汗而已。仁明洞照，必深識其意。所賜五體書，謹為子孫之藏，幸甚幸甚！無緣躬伏門下，道所以然者，皇恐之至。

荅言上人

去歲吳興倉卒為別，至今耿耿。譴居窮陋，往還斷盡。遠辱不遺，尺書見及，感怍殊深。比日法體佳勝。札翰愈精健，詩必稱是，不蒙見示何也？雪齋清境，發於夢想，此間但有荒山大江，脩竹古木，每飲村酒，醉後曳杖放腳，不知遠近，亦曠然天真，與武林舊游，未見議優劣也。何時會合一笑，惟萬萬自愛。

荅通禪師

謫居窮僻，懶且無便，書問曠絕，故人不遺。兩辱手教，具審比來法體甚輕安，感慰深至。僕晚聞道，照物不明，陷於吏議，愧我道友。所幸聖恩寬大，不即誅殛，想亦大善，知識法力冥助也。祿廩既絕，困而布衣蔬食，於窮苦寂澹之中，卻粗有所得，未必不是晚節微福。兩書開諭周至，常置座右也。未緣展謁，萬萬以時自重。

荅道源秘校

謫居窮陋，首見故人，釋然無復有流落之歎。衰病迂拙，所向累人，自非卓然獨見，不以進退為意者，誰肯辱與往還。每惟此意，何時可忘。別來又復初夏，思企不可言。遠想，即日尊候佳勝。兩辱手書，懶不即荅，計已獲罪左右，然惟故人能知其性氣，蓋懶作書者有素耳，中實無他也，更望寬之。知到官又復對換，想高懷處之，無適而不可。江令竟不肯少留，健決非庸人所及也。無由面見，以時自重。

與王慶源

竄逐以來，日欲作書為問。舊既懶惰，加以閑廢，百事不舉，但慚怍而已。即日體中何如，眷愛各佳。某幼累並安。但初到此，喪一老乳母，七十二矣，悼念久之，近亦不復置懷。寓居官亭，俯迫大江，几席之下，雲濤接天，扁舟草履，放浪山水間。客至，多辭以不在，往來書疏如山，不復荅也。此味甚佳，生來未嘗有此適。知之，免憂。近文郎行，寄紙筆與叢郎，到甚遲也。未緣面會，惟萬萬自愛。

荅李寺丞二首

久別渴詠，遞中辱書，且審起居清勝，至慰至慰！某謫居粗遣，廢棄之人，每自嫌鄙，況於他人。君獨收恤，有加平素，風義之厚，足以愧激頹靡也。未緣會見，萬萬以時自愛。

又

遠蒙分輟清俸二千，極愧厚意。然長者清貧，僕所知也。此不敢請，又重違至意，輒請至年終來春，即納上，感愧不可言也。僕雖遭憂患狼狽，然譬如當初不及第，即諸事易了，荷憂念之深，故以解懸慮。

與陳季常九首

近因往螺師店看田，既至境上，潘尉與龐醫來相會。因視臂腫，云非風氣，乃藥食毒也。非鍼去之，恐作瘡乃已。遂相率往麻橋龐家住數日鍼療。尋如其言，得愈矣。歸家，領所惠書及藥，并荷憂愛之深至，仍審比來起居佳安。曾青老翁須傳燈錄，皆已領，一一感佩。五代史亦收得。所看田乃不甚佳，且罷之。蘄水溪山，乃爾秀邃耶？龐醫熟接之，乃奇士。知新屋近撰本草爾雅`謂一物而多名也。`見劉頌具說，深欲走觀。近得公擇書云，四月中乃到此。想季常亦未遽北行，當與之偕往耳。非久，太守處借人遣賫家傳去，別細奉書。

又

柴炭已領，感怍感怍！東坡昨日立木，殊耽耽也。

又

王家人力來及專人，并獲二緘。及承雄篇贊詠，異夢證成仙果，甚喜幸也。某雖竊食靈芝，而君為國鑄造，藥力縱在君前，陰功必在君後也。呵呵。但累書聽流言以誣平人，不得無所損也。懸弧之日，請一書示諭，當作賀詩，切祝切祝！比日起居佳否？何日決可一游郡城？企望日深矣。臨臯雖有一室，可憩從者，但西日可畏。承天極相近，或門前一大舸亦可居，到後相度。未間，萬萬以時自重。

又

欲借易家文字及史記索隱、正義。如許，告季常為帶來。季常未嘗為王公屈，今乃特欲為我入州，州中士大夫聞之聳然，使不肖增重矣。不知果能命駕否？春甕但不惜，不須更為恨也。

又

鄭巡檢到，領手誨。具審到家尊履康勝，羈孤結戀之懷，至今未平也。數日前，率然與道源過江，游寒溪西山奇勝，殆過於所聞。獨以坐無狂先生，為深憾耳。呵呵。示諭武昌田，曲盡利害，非老成人，吾豈得聞此。送還人諸物已領。易義須更半年功夫練之，乃可出。想秋末相見，必得拜呈也。近得李長吉二詩錄去，幸秘之。目疾必已差，茂木清陰，自可愈此。餘惟萬萬順時自重。

又

示諭武昌一策，不勞營為，坐減半費，此真上策也。然某所慮，又恐好事君子，便加粉飾，云擅去安置所而居於別路，傳聞京師，非細事也。雖復往來無常，然多言者何所不至。若大霈之後，恩旨稍寬，或可圖此，更希為深慮之，仍且密之為上。

又

稍不奉書，渴仰殊深。辱書承起居佳勝。新居漸畢工，甚慰想望。數日得君字韻詩。茫然不知醉中拜書道何等語也。老媳婦云一絕「乞秀英君」，大為愧悚，真所謂醉時是醒時語也。蒙不深罪，甚幸。雖知來篇非實語，猶且收執，庶幾萬一。莫更要寫脊記否？呵呵。柳簿云某奉訝者，不知得之於誰，安有此理。來書雄冠之語，亦無人見。但有荅柳二書云，陳季常要寫脊記，欲與寫云。文武寀寮，常居祿位，亦如與季常書作戲耳，何名為訝哉！想公必不以介意，不荅最妙。日夜望季常入州，但可惜公擇將至，若不爭數日，而吾三人者，不一相聚劇飲數日，為可惜耳。有人往舒，五七日必回，可見其的。若不來，續以書布聞。茶臼更留作樣幾日。近者新闋甚多，篇篇皆奇。遲公來此，口以傳授。餘惟萬萬自愛。

又

疊辱來貺，且喜尊體已全康復。然不受盡言，遂欲聞公，何也？公養生之效，歲有成績，今又示病彌月，雖使臯陶聽之，未易平反。公之養生，正如小子之圓覺，可謂「害腳法師鸚鵡禪，五通氣毬黃門妾」也。至禱。

又

孫巨源之姪，甚佳士，兼甚仰盛德，云當去請見。某告以季常不蓄烏巾十餘年矣，又不欲便裹帽奉謁，他必自去見公也。鎮中得一好官人，亦非細事。叔亶書已附去。西方多事，此君卻了得，莫遂奮起否？見報，趙二罷相州取勘，他稱病乞不下獄，不知為何事，私甚憂之，公聞其詳否？又報舒亶乞郡。閑知之。

荅吳子野四首

濟南境上為別，便至今矣。其間何所不有，置之不足道也。專人來，忽得手書，且喜居鄉安穩，尊體康健。某到黃已一年半，處窮約，故是宿昔所能，比來又加便習。自惟罪大罰輕，餘生所得，君父之賜也。躬耕漁樵，真有餘樂。承故人千里問訊，憂恤之深，故詳言之。何時會合，臨紙惘惘。

又

承三年廬墓，葬事誠盡，又以餘力葺治園亭，教養子弟，此皆古人之事業，所望於子野也。復覽諸公詩文，益增愧歎。介夫素不識之，筆力乃爾奇逸耶？僕所恨近日不復作詩文，無緣少述高致，但夢想其處而已。子由不住，得書無恙。寄示墓誌及諸刻，珍感！虞直講一帖，不類近世筆跡，可愛可愛！近日始解畏口慎事，雖已遲，猶勝不悛也。奉寄書簡，且告勿入石，至懇至懇！

又

寄惠建茗數品，皆佳絕。彼土自難得。更蒙輟惠，慚悚慚悚！沙魚、赤鯉皆珍物，感怍不可言。扶劣膏不識其為何物，但珍藏之，莫測所用，因書幸詳示諭也。近有李明者，畫山水，新有名，頗用墨不俗，輒求得一橫卷，頗長，可用木牀繞屏，附來人納上。江郡乃無一物為回信，慚悚之至。兒子無恙，承問及。

又

每念李六丈之死，使人不復有處世意。復一覽其詩，為涕下也。黃州風物可樂，供家之物亦易致。所居江上，俯臨斷岸，几席之下，即是風濤掀天。對岸即武昌諸山，時時扁舟獨往。若子野北行，能迂路一兩程，即可相見也。

與李公擇二首

知治行窘用不易。僕行年五十，始知作活。大要是慳爾，而文以美名，謂之儉素。然吾儕為之，則不類俗人，真可謂淡而有味者。又詩云：「不戢不難，受福不那。」口體之欲，何窮之有，每加節儉，亦是惜福延壽之道。此似鄙吝，且出之不得已也。然自謂長策，不敢獨用，故獻之左右。住京師，尤宜用此策也。一笑！

又

示及新詩，皆有遠別惘然之意，雖兄之愛我厚，然僕本以鐵心石腸待公，何乃爾耶？吾儕雖老且窮，而道理貫心肝，忠義填骨髓，直須談笑死生之際，若見僕困窮便相憐，則與不學道者大不相遠矣。兄造道深，中必不爾，出於相愛好之篤而已。然朋友之義，專務規諫，輒以狂言，廣兄之意爾。雖懷坎![土禀](../../imgs/21484.gif)于時，遇事有可尊主澤民者，便忘軀為之，禍福得喪，付與造物。非兄，僕豈發此！看訖便火之，不知者以為詬病也。

荅湖守刁景純二首

因循不奉書，不覺歲月乃爾久耶？過辱不遺，遠賜存問，感激不可言也。比日竊惟鎮撫多暇，起居勝常。吳興風物，夢想見之，嘯詠之樂，恨不得相陪，聞風謠藹然，足慰所望。夏暄，萬萬自重。

又

舊詩過煩鐫刻，及墨竹橋字，并蒙寄惠，感愧兼集。吳興自晉以來，賢守風流相望，而不肖獨以罪去，垢累溪山。景純相愛之深，特與洗飾，此意何可忘耶？在郡雖不久，亦作詩數十首，久皆忘之。獨憶四首，錄呈，為一笑。耘老病而貧，必賜清顧，幸甚。

荅蘇子平先輩二首

違別滋久，思詠不忘。中間累辱書教，久不荅，知罪知罪。遠煩專使手書勞問，且審比日起居佳安，感慰殊甚。書詞華潤，字法精美，以見窮居篤學，日有得也。某凡百粗遣，厄困既久，遂能安之。昔時浮念雜好，掃地盡矣。何時會合，慰此惘惘。

又

遠煩遣僕手書足矣，更蒙厚惠，足下困約中何力致此，愧灼不可言已。一一依數領訖，感怍而已。兒子令往荊南幹少事，未還，還即令荅教也。所要先丈哀詞，去歲因夢見，作一篇，無便寄去。今以奉呈，無令不相知者見。若入石，則切不可也。至祝至祝。

與蔡景繁十四首

自聞車馬出使，私幸得託跡部中，欲少布區區，又念以重罪廢斥，不敢復自比數於士友間，但愧縮而已。豈意仁人矜憫，尚賜記錄，手書存問，不替疇昔，感悚不可言也。比日履茲煩暑，尊體何如？無緣少奉教誨，臨書悵惘，尚冀以時保頤，少慰拳拳。

又

近奉書，想必達。比日，不審履茲隆暑，尊體何如？某臥病半年，終未清快。近復以風毒攻右目，幾至失明，信是罪重責輕，召災未已。杜門僧齋，百想灰滅，登覽游從之適，一切罷矣。知愛之深，輒以布聞。何日少獲，瞻望前塵，惟萬萬為時自重。

又

某謫居幽陋，每辱存問，漂落之餘，恃以少安。今者又遂一見，慰幸多矣。衝陟薄寒，起居何如？區區之素，即獲面既。

又

頒示新詞，此古人長短句詩也。得之驚喜，試勉繼之，晚即面呈。

又

違闊數日，悽戀不去心。竊惟顧愛之厚，想時亦反顧也。比來跋履之暇，起居何如？某蒙庇如昨，度公能復來，當在明年秋矣。某杜門謝客，以寂默為樂耳。乍遠，萬乞為國自重。

又

凡百如常。至後杜門壁觀，雖妻子無幾見，況他人也。然雲藍小袖者，近輒生一子，想聞之，一拊掌也。惠及人參，感感。海上奇觀，恨不與公同游。東海縣一帆可到，聞益奇偉，曩恨不一往也。公嘗往否？大篇或可追賦，果寄示，幸甚幸甚！

又

前日親見許少張暴卒，數日間，又聞董義夫化去。人命脆促，真在呼吸間耶？益令人厭薄世故也。少張徒步奔喪，死之日，囊橐罄然，殆無以斂。其弟麻城令尤貧，云無寸壠可歸，想公聞之惻也。料朝廷亦憐之。如公言重，可為一言否？輒此僭言，不深譴否？

又

特承寄惠奇篇，伏讀驚聳。李白自言「名章俊語，絡繹間起」，正如此耳。謹已和一首，并藏笥中，為不肖光寵，異日當奉呈也。坐廢已來，不惟人嫌，私亦自鄙。不謂公顧待如此，當何以為報。冬至後，便杜門謝客，齋居小室，氣味深美。坐念公行役之勞，以增永歎。春間行部若果至此，當有少要事面聞。近見一僧甚異，其所得深遠矣。非書所能一一。

又

承愛女微疾，今已必全安矣。某病咳逾月不已，雖無可憂之狀，而無憀甚矣。臨臯南畔，竟添卻屋三間，極虛敞便夏，蒙賜不淺。朐山臨海石室，信如所諭。前某嘗攜家一游，時家有胡琴婢，就室中作濩索涼州，凜然有兵車鐵馬之聲。婢去久矣，因公復起一念，果若游此，當有新篇。果爾者，亦當破戒奉和也。呵呵。

又

近專人還，奉狀必達。忽復中夏，永日杜門，無如思渴仰何！不審履茲薄熱，起居何似？向雖畫扇，比已絕筆。昨日忽飲數酌，醉甚，正如公傳舍中見飲時狀也。不覺書畫十扇皆徧，筆跡粗略，大不佳，真壞卻也。適會人便寄去，為一笑耳。

又

黃陂新令李籲到未幾，其聲藹然，與之語，格韻殊高。比來所見，縱小有才，多俗吏。儔輩如此人殆難得。公好人物，故輒不自外耳。近葺小屋，強名南堂，暑月少舒。蒙德殊厚，小詩五絕，乞不示人。

又

辱書，伏承尊體佳勝。驚聞愛女遽棄左右，竊惟悲悼之切，痛割難堪，奈何奈何！情愛著人，如黐膠油膩。急手解雪，尚為沾染，若又反覆尋繹，便纏繞人矣。區區願公深照，一付維摩、莊周，令處置為佳也。劣弟久病，終未甚清快。或傳已物故，故人皆有書驚問，真爾猶不恤，況謾傳耶？無由面談，為耿耿耳。何時當復迎謁？未間，惟萬萬為國自重。

又

近來頗佳健。一病半年，無所不有，今又一時失去，無分毫在者。足明憂喜浮幻，舉非真實，因此頗知衛生之經，平日妄念雜好，掃地盡矣。公比來諸況何如？剗刷之來，不少勞乎？思渴之至，非筆墨所能盡也。

又

西閣詩不敢不作，然未敢便寫板上也。閣名亦思之，未有佳者。蔡謨、蔡廓，名父子也，晉宋間第一流，輒以仰比公家，不知可否？徐秀才前曾面聞，留此書，令請見。此人有心膽，重氣義，試收錄之，異日或有用也。公許密石硯，若有餘者可輟，即付徐可也。

與吳子野二首

少時在冊府，嘗及接見先侍講下風，死生契闊，俯仰一世，乃與君相遇江湖，感嘆不已。辱訪山中，殊不盡款意。數日起居佳否？以拙疾畏風，不果上謁。解去漸遠，萬萬以時自重。

又

令子秀才，辱長箋之賜，辭旨清婉，家法凜然，欽味不已。老拙何以為謝，但有愧負。

與幾道宣義

久放江湖，務自屏遠，書問之廢，無足深訝。比日侍奉之暇，起居何如？某凡百如舊。向者以公擇在舒，時蒙相過，既去，索然無復往還，每思檻泉之游，宛在目前。聞河決陽武，歷下得無有曩日之患乎？得暇，遣數字慰此窮獨。

與江惇禮秀才五首

罪廢屏居，忽辱示問累幅，粲然覽之，茫然自失。比日侍奉外，起居無恙。僕雖晚生，猶及見君之王父也。追想一時風流賢達，豈可復夢見哉！得所惠書，詞章溫雅，指趣近道，庶幾昔人，三復喜甚。獨恨所稱道過當，舉非其實，想由相愛之深，不覺云耳。自是可略之也。久不得貢父翁書，因家信略為道意。無緣面言，臨紙惘惘。

又

向示非國語之論，鄙意素不然之，但未暇為書爾。所示甚善。柳子之學，大率以禮樂為虛器，以天人為不相知云云。雖多，皆此類耳。此所謂小人無忌憚者，君正之大善。至於時令、斷刑、貞符、四維之類皆非是，前書論之稍詳。今冗迫，粗陳其略，須面見乃盡言。然迂學違世，不敢自是，因君意合，偶復云爾。

又

所示徐君，為朝中知之者亦衆。不肖固嘗愛仰，然老朽無狀，豈能為之增重。向者亦獲從諸公之後，時掛一名，以發揚遺士，而近者不許連名，此事便不繼。然所示亦當在心，有問焉固當以此告也。

又

疊辱臨顧，感怍無量。錄示神告，得聞前人偉蹟，固後生之幸。然事體不小，未敢輒作文字，非面莫究也。

又

十論、十二說已一再讀矣，不獨歎文辭之美，亦以見存誠求道之至也。科舉數不利，想各有時。箕裘不廢，半年可必也。曾過江游寒溪西山否？見邑人王文甫兄弟，為致意。近有書，必達之矣。

與徐司封

適辱車騎寵存，感怍無窮。晚來尊體佳勝。某與陳君略出至安國，遂覺拙疾稍作。欲告明日少休，後日恭與盛集，可否？無狀慚負多矣。幸甚。

荅湖守滕達道

忽復中夏。永日杜門，思仰無窮。比來起居何如？張奉議來，稍獲聞問，甚慰所望。府第已成，雄冠荊楚，足使來者想見公之風度。無緣一寓目，但有企想。

荅陳季常三首

侯馬鋪行，奉書未達。間領來誨，具審起居佳勝，至慰至慰！荅京洛書，過當過當！此何足稱。先生篤於風義，至自割瘦脛以啖我，可謂至矣。然以化不為鷺鷥者，則恐未能也。彼不相知者，視僕之饑飽，如觀越人之肥瘠耳，雖象亦未易化也。鄉諺有云「缺口鑷子」者，公識之乎？想當拊掌絕倒。知過節入州，甚幸。未間，萬萬自重。`缺口鑷子者，取一毛不拔。恐未嘗聞，故及。`

又

別後凡四辱書，一一領厚意。具審起居佳勝為慰。又惠新詞，句句警拔，詩人之雄，非小詞也。但豪放太過，恐造物者不容人，如此快活，一枕無礙睡，輒亦得之耳。公無多奈我何，呵呵。所要謝章寄去。聞車馬早晚北來，恐此書到日，已在道矣。故不覼縷。

又

置中疊辱手示，并惠果羞，感愧增極。酒隱堂詩，當塗中抒思，不敢草草作。公是大檀越，豈復持牌也。一笑。

與錢世雄

久不奉書，蓋無便，亦懶怠之罪，未深訝否？比日起居何如？某與賤累如常，曾託施宣德附書，及遺教經跋尾，必達也。吳江宦況如何？僚有佳士否？垂虹聞已復舊，信否？旅寓，不覺歲復盡。江上久居益可樂，但終未有少田，生事漂游無根爾。兒子明年二月赴德興，人口漸少，當稍息肩。餘無可慮。會合何時，萬萬自愛。因便往三衢，奉啟。

荅任德翁

自蒲老行後，一向冗懶，不作書。子姪來，領手教，感愧無量。仍審尊體佳勝為慰。昆仲首捷，聞之欣快，起我衰病矣。當遂冠天下士，蔡州未足云也。陳季常歸，又得動止之詳，小四乃能爾，師中不死矣。此間凡事可問大小，更不覼縷。未期會晤，萬萬自愛。

與周主簿

罪廢衰朽，過辱臨顧，增愧汗也。晚來起居佳勝。甚欲詣謝，巾褐草野，不敢造門，幸加矜恕。

與知郡朝散

前日辱降屈，業已不出，無緣造謝。信宿尊體萬福。筠州茶芽少許謾納上。并利心肺藥方拜呈。范醫昨呼與語，本學之外，又通星曆。甚可嘉也。

與文郎

不審荼毒以來，氣力何似，變故如昨。兩易晦朔，追慕無窮，奈何奈何！中前人還，辱書，重增哽咽。吾親孝誠深篤，若不少節哀摧，惟意所及，不以後事為念，何以仰慰堂上之心。惟萬萬寬中強食。

與楊元素八首

近兩辱手教，以多病不即裁謝，愧悚殊深。比日仰惟履茲溽暑，臺候清勝。某病後百事灰心，無復世樂，然內外廓然，皆獲輕安。何時瞻奉，略道所以然者。未間，伏惟為時自重。

又

涉暑疲倦，書問稍缺，愧仰無量。比日起居勝常，近領手誨，承小疾盡去，體力加健，此大慶也。更望倍加保嗇，側聽嚴召，以慰輿論。

又

承令弟見訪，岸下無泊處，又苦風雨，匆匆別去，至今不足。示諭田事，方憂見罪，乃蒙留念如此，感幸不可言。某都不知彼中事，但公意所可，無不便者。軍屯之東三百石者，便為下狀，甚佳。李教授之兄又云：官務相近有一莊，大佳。`此彭寺丞見報。`亦閑與問看。今日章質夫之子過此，已託於舟中載二百千省上納。到，乞與留下。果蒙公見念，令有歸老之資，異日公為蒼生復起，當卻為公葺治田園，以報今日之賜也。適新舊守到發，冗甚，不一一。

又

示諭，秀才唐君許為留念，兼令幹人久遠幹之，幸甚幸甚！某未能去，此間更無人可以往幹，必須至奉煩唐君也。未嘗相識，便蒙開許，必以元素之故也。深欲作書為謝，適冗甚，非久，別附問，且乞道區區。天覺、彭寺丞，皆蒙書示，亦未及奉啟，敢乞致下懇。

又

遞中領手教，伏審臺候勝常為慰。某凡百如舊，近又大霈，庶得歸農乎？公決起典郡，無疑也。近嘉州魏秀才兄弟行，附手問，不審得達否？歲行盡，伏冀順時為人自重。

又

筆凍，寫不成字，不罪不罪！舍弟近得書，無恙，不知相去幾里，但遞中書須半月乃至也。奇方承錄示，感戴不可言，固當珍秘也。近一相識，錄得公明所編本事曲子，足廣奇聞，以為閑居之鼓吹也。然竊謂宜更廣之，但囑知識間令各記所聞，即所載日益廣矣。輒獻三事，更乞揀擇，傳到百四十許曲，不知傳得足否？

又

近於城中葺一荒園，手種菜果以自娛。陳季常者，近在州界百四十里住，時復來往。伯誠親弟，近問之，云不曾參拜。其人甚奇偉，得其一詞，以助本事。

又

承示諭，定襄胡家田，公與唐彥議之，必無遺策。小子坐享成熟，知幸知幸！近荅唐君書，并和紅字韻詩，必皆達矣。胡田先佃後買，所謂抱橋澡浴，把纜放船也。呵呵。凡事既不免干瀆左右，乞一面裁之，不須問某也。尚有二百千省，若須使，乞示喻，來便附去。見陳季常慥云，京師見任郎中`其孚`之子，欲賣荊南頭湖莊子，`去府五六十里，有米五百來石，`厥直六百千，先只要二百來千，餘可迤邐還，不知信否？又見樂宣德言此田甚好，但稅稍重。告為問看。彭寺丞之流，近日更不敢托他也。浼亂尊聽，負荊不了也。

荅上官長官二首

專人至，辱書及詩文二冊。捧領驚喜，莫知所從得。伏觀書辭，博雅純健，有味其言；次觀古律詩，用思深妙，有意於古作者；卒讀莊子論，筆勢浩然，所寄深矣，非淺學所能到。自惟無狀，罪戾汩沒，不緣半面，獲此三貺，幸甚幸甚！老謬荒廢，不近筆硯，忽已數年，顧視索然，無以為報，但藏之巾笥，永以為好而已。適病中，人還，草率。

又

詩篇多寫洞庭君山景物，讀之超然神馳於彼矣。見教作詩，既才思拙陋，又多難畏人，不作一字者，已三年矣。所居臨大江，望武昌諸山如咫尺，時復葉舟縱游其間，風雨雲月，陰晴早暮，態狀千萬，恨無一語略寫其彷彿耳。會面未由，惟萬萬以時珍重。何時得美解，當一過我耶？

與人

示諭燕子樓記。某於公契義如此，豈復有所惜。況得托附老兄與此勝境，豈非不肖之幸。但困躓之甚，出口落筆，為見憎者所箋注。兒子自京師歸，言之詳矣，意謂不如牢閉口，莫把筆，庶幾免矣。雖託云向前所作，好事者豈論前後。即異日稍出災厄，不甚為人所憎，當為公作耳。千萬哀察。

與巢元脩

日日望歸，今日得文甫書，乃云昨日始與君瑞成行。東坡荒廢，春筍漸老，餅餤已入末限，聞此，當伺駕耶？老兄別後想健。某五七日來，苦壅嗽殊甚，飲食語言殆廢，矧有樂事！今日漸佳。近日牢城失火，燒蕩十九，雪堂亦危，潘家皆奔避，堂中飛焰已燎簷矣。幸而先生兩瓢無恙，四柏亦吐芽矣。

與千乘姪

念二秀才。別來又復春深，相念不去心。邁自北還，得手書及見數詩，慰喜不可言。日月不居，奄以除服，哀念忽忽，如何可言。久不知鄉書，想諸叔已下各安。子明微累想免矣。因書略報，大舅書中甚相稱，更在勉力副尊長意。家門凋落，逝者不可復，如老叔固已無望，而子明、子由亦已潦倒頭顱，可知正望姪輩振起耳。念此，不可不加意。未由會合，千萬自愛。

與蒲傳正

千乘姪屢言大舅全不作活計，多買書畫奇物，常典錢使，欲老弟苦勸公。卑意亦深以為然。歸老之計，不可不及今辦治。退居之後，決不能食淡衣粗，杜門絕客，貧親知相干，決不能不應副。此數事豈可無備，不可但言我有好兒子，不消與營產業也。書畫奇物，老弟近年視之，不啻如糞土也。縱不以鄙言為然，且看公亡甥面，少留意也。

與子明兄

兄才氣何適不可，而數滯留蜀中。此回必免衝替。何似一入來寄家荊南，單騎入京，因帶少物來，遂謀江淮一住計，亦是一策。試思之，他日子孫應舉宦游，皆便也。弟亦欲如是，但先人墳墓無人照管，又不忍與子由作兩處。兄自有三哥一房，鄉居莫可作此策否？又只恐亦不忍與三哥作兩處也。吾兄弟俱老矣，當以時自娛。世事萬端，皆不足介意。所謂自娛者，亦非世俗之樂，但胸中廓然無一物，即天壤之內，山川草木蟲魚之類，皆是供吾家樂事也。如何如何！記得應舉時，見兄能謳歌，甚妙。弟雖不會，然常令人唱，為作詞。近作得歸去來引一首寄呈，請歌之。送長安君一盞，呵呵。醉中，不罪。

與子安兄

近於城中得荒地十數畝，躬耕其中。作草屋數間，謂之東坡雪堂。種蔬接果，聊以忘老。有一大曲寄呈，為一笑。為書角大，遠路，恐被拆，更不作四小哥、二哥及諸親知書，各為致下懇。巢三見在東坡安下，依舊似虎，風節愈堅。師授某兩小兒極嚴。常親自煮豬頭，灌血精，作姜豉菜羹，宛有太安滋味。此書到日，相次，歲豬鳴矣。老兄嫂團坐火爐頭，環列兒女，墳墓咫尺，親眷滿目，便是人間第一等好事，更何所羨。可轉此紙呈子明也。近購獲先伯父親寫謝蔣希魯及第啟一通，躬親褾背題跋，寄與念二，令寄還二哥。因書問取。

與王元直

黃州真在井底。杳不聞鄉國信息，不審比日起居何如，郎娘各安否？此中凡百粗遣，江邊弄水挑菜，便過一日，每見一邸報，須數人下獄得罪。方朝廷綜核名實，雖才者猶不堪其任，況僕頑鈍如此，其廢棄固宜。但猶有少望，或聖恩許歸田里，得款段一僕，與子衆丈、楊文宗之流，往來瑞草橋，夜還何村，與君對坐莊門喫瓜子炒豆，不知當復有此日否？存道奄忽，使我至今酸辛，其家亦安在？人還，詳示數字。餘惟萬萬保愛。

荅圓通秀禪師

聞名之久而得之詳，莫如魯直亦如所諭也。自惟潦倒遲暮，五十終不聞道，區區持其所有，欲以求合於世，且不可得，而況世外之人，想望而不之見耶？不謂遠枉音問，推譽過當，豈非醫門多病，息黥補劓，恃有良藥乎？未脫罪籍，身非吾有，無緣頂謁山門，異日聖恩許歸田，當畢此意也。

荅寶月大師三首

近遞中兩奉書，必達。新歲，遠想法體康勝。無緣會集，悵望可量。屢要經藏碑，本以近日斷作文字，不欲作。既遠書丁寧，又悟清日夜煎督，遂與作得寄去。如不嫌罪廢，即請入石。碑額見令悟清持書往安州干滕元發大字，不知得否？其碑不用花草欄界，只鐫書字一味，已有大字額，向下小字，但直寫文詞，更不須寫大藏經碑一行，及撰人寫人姓名，即古雅不俗，切祝切祝！又有小字行書一本，若有工夫，更入一小橫石，亦佳。黃州無一物可充信。建茶一角子，勿訝塵浼。餘惟萬萬保練。適冗中，清師行，奉啟草草。

又

此間諸事，但問清師即詳也。清又游禮練事多能，可喜可喜！海惠及隆大師各計安勝。每念鄉舍，神爽飛去，然近來頗常齋居養氣，自覺神凝身輕，他日天恩放停，幅巾杖屢，尚可放浪於岷峨間也。知吾兄亦清健，髮不白，更請自愛，晚歲為道侶也。餘附清師口陳，此不覼縷。

又

有吳道子絹上畫釋迦佛一軸，雖頗損爛，然妙跡如生，意欲送院中供養。如欲得之，請示一書，即為作記，并求的便附去。可裝在版子上，仍作一龕子。此畫與前來菩薩天王無異，但人物小而多耳。

荅趙昶晦之四首

性喜寫字，而怕作書，親知書問，動盈篋笥，而終歲不荅，對之太息而已。乃知剖符南徼，賢者處之，固不擇遠近劇易，矧風土舊諳習。而兵興多事，適足以發明利器，但恨愚暗，何時復得攀接耳。

又

南事方興，計貴郡亦非靜處，長者固自有以處之矣。聞廟略必欲郡縣荒服，就使必克，正是添一熙河屯守，饋餉中原無復寧歲。況其不然，憂患未易言也。履險涉難，可以濟者，其惟邁德寡怨之君子乎？

又

示諭，處患難不戚戚，只是愚人無心肝耳，與鹿豕木石何異！所謂道者，何曾夢見。舊收得蜀人蒲永昇山水四軸，亦近歲名筆，其人已亡矣，聊致齋閣，不罪浼瀆。藤既美風土，又少訴訟，優游卒歲，又復何求。某亦甚樂此，安土忘懷，一如黃人，元不出仕而已。

又

久不奉狀，懶慢之過。遠辱信使，慚愧交懷。承被命再任遠徼，不足久留賢者，然彼人受賜多矣。晦之風績素聞，使者交章，佇聞進擢，以為交游故人光寵。

與蹇序辰四首

欲一奉見，豈徒然哉，深有所欲陳者，而竟不遂，可勝歎耶！子由在部下，甚幸，但去替不遠耳。輒有一書及少信，煩從吏，甚不當爾。恃眷必不深責。季常可勸之一起，深欲圖其見坐處也。一噱。

又

前日已奉書。昨日食後，垂欲上馬赴約，忽兒婦眩倒，不知人者久之，救療至今，雖稍愈，尚昏昏也。小兒輩未更事，義難捨去，遂成失信。想仁明必恕其不得已也，然愧負深矣。乍暖，起居何如？閑廢之人，徑往一見，謂必得之，乃爾齟齬，人事真不可必也。後會何可復期，惟萬萬為國自重。

又

江上一別，今歲餘矣，不謂尚蒙存記，手書見及，感愧不可言。衝涉薄寒，起居佳安，甚慰所望。承奉使江表，鄉閭之末，亦竊以為寵，但罪廢之餘，不敢復自比數故舊。書詞過重，只益惶悚。旦夕恐遂一見，惟冀順候自重。

又

不得一見而別，私情甚不足。人常蔽於安逸，而達於憂患，願深照此理。況美才令聞，豈久棄者耶？

荅濠州陳章朝請二首`黃州`

錢塘一別，如夢中事。爾後契闊，何所不有。置之不足道也。獨中間述古捐館，有識相弔，矧故人僚吏相愛之深者。然終無一字以解左右，蓋罪廢窮奇，動輒累人，故往還杜絕。至今思之，慚負無量。昨遠辱書問，便欲裁謝，而春夏以來，臥病幾百日，今尚苦目病。再枉手教，喜知尊體康勝，貴眷各佳安。罪廢屏居，交游皆斷絕，縱復通問，不過相勞愍而已，孰能如公遠發藥石以振吾過者哉？已往者布出，不可復掩矣，期於不復作而已。無緣一見，臨紙耿耿，萬萬以時自重。

又

每辱不遺，時枉書問，感愧深矣。比日起居佳勝。某自竄逐以來，不復作詩與文字。所諭四望起廢，固宿志所願，但多難畏人，遂不敢爾。其中雖無所云，而好事者巧以醞釀，便生出無窮事也。切望憐察。示諭學琴，足以自娛，私亦欲耳。但老懶不能復勞心爾。有廬山崔閑者，極能此，遠來見客，且留之，時令作一弄也。江倅遞中辱書，此人回，欲裁謝。適苦寒嗽，而此人又告去甚急，故未果，且為道此。其子文格甚高，議論與世俗異矣。可畏。劉宗古近過此，甚安健，絕無遷謫意。江親亦可與言。

與徐得之十首

適辱手簡，且審起居佳勝。知當少留雪堂，所需字詩，款曲為之。此興國書，可便遣也。

又

數日相從，遽別，情忭惘然。晚來起居佳勝。後會未可期，惟萬萬以時自重。

又

十一郎昆仲不及再別，惟節哀慎重為禱。葬期不遠，想途中不復滯留。凡事稟議大阮為佳。仍恕造次。

又

昨日已別，情忭惘然。辱教，喜起居佳勝。風雨如此，淮浪如山，舟中搖撼，不可存濟，亦無由上岸，但闔戶擁衾耳。想來日未能行，若再訪，幸甚。

又

逾年相從，情均骨肉，乍此遠別，悵戀可知。辱書，承起居佳勝為慰。來日離此，水甚慳澀，不知趁得十五日上否？得之亦宜早發，勉此歲月間，早遂定居為佳也。餘萬萬自重。

又

小兒蒙下問，未暇上狀，不罪。宗人過望，皆公之賜也。叨慁叨慁！公不能無愧，更為多致謝懇也。

又

承舟御不遠數百里相從，風義之重，感慰何極。經宿起居何如？郡中雖留數日，竟少暇陪接，又不得一候館舍，遂爾遠別，可量悵惘。

又

得之晚得子，聞之，喜慰可知。不敢以俗物為賀，所用石硯一枚送上，須是學書時矣。知似太早計，然俯仰間，便自見其成立，但催迫吾儕，日益潦倒爾。恐得之惜別，又復前去，家中闕人抱孩兒，深為不皇。呵呵。

又

別後所辱手教，一一皆領。罕遇信便，不克裁謝，甚愧負也。再到舊游，不見故人，深為惘惘。然喜久客牢落，得遂歸計也。比日已還。侍下起居佳勝。會合何時，臨書悵然。

又

定省之暇，稍葺閑軒，簞瓢雞黍，有以自娛，想無所慕於外也。閩中多異人，隱屠釣，得之不為簪組所縻，倘得見斯人乎？僕亦衰老，強顏少留，如傳舍耳。因風，時惠問。

荅程彝仲推官二首

闊別永久，多難流落，百事廢弛，不復通問。獨吾兄不忘疇昔，時枉遠書，感怍不可言。仍審比來起居佳勝。又讀別紙所記寄山水園亭之勝，廢券閉目，如到其間，幸甚幸甚！吾兄潛德晚遇，當遂光大。惟厚自愛，慰朋友之望。

又

某與幼累皆安。子由頻得書無恙。元修去已久矣，今必還家。所要亭記，豈敢於吾兄有所惜，但多難畏人，不復作文字，惟時作僧佛語耳。千萬體察，非推辭也。遠書不欲盡言。所示自是一篇高文，大似把飯叫饑，聊發千里一笑。會合無期，臨書悽然。

荅君瑞殿直

春來未嘗一日閑，欲去奉謁，遂成食言，愧愧。辱書，承起居佳勝為慰。君猷知四月末乃行，猶可一見否？乍暄，惟萬萬自重。

與景倩

昨日辱訪，大慰久渴。經宿起居佳勝。食已，本欲奉謁，適陳季常來，故且已。衆客頗懷公高論，可能只今一訪否？禮不當爾，意公期我於度外也。

與趙仲修二首

瘡病不往見，而仁人敦舊，屢承車馬，感愧不可言。雨涼，竊惟起居佳勝。旦夕當獲面謝。

又

公清貧，更煩輟惠羊邊，謹已拜賜，使我有數日之飽，公亦乃無浹旬蔬食耶？一噱。

與人二首

兩日瘡痛殊甚，不果見。辱簡，且喜佳勝。二詩高妙，讀之喜慰，幸甚。病中，裁謝草草。

又

兩日瘡痛不出，思渴思渴！今猶楚痛未已。鍾乳丸更求數服，吐血者復作也。不罪不罪！

與孟亨之

今日齋素，食麥飯筍脯有餘味，意謂不減芻豢。念非吾亨之，莫識此味，故餉一合，并建茗兩片，食已，可與道媼對啜也。

與何聖可

辱示朱先生所著書詩，詞義深矣，淺學曾不足以窺其萬一。結髮求道，篤老不衰，世間有幾人，而匏繫於此，不得一望其履幕，慨歎不已。久廢筆硯，無以報此嘉貺，益增愧赧。

與毛維瞻

歲行盡矣，風雨凄然。紙窗竹屋，燈火青熒。時於此間，得少佳趣。無由持獻，獨享為愧，想當一笑也。

與劉器之

辱書，極論內外丹事，劣弟初不及此，受賜多矣。輒拜呈方丈銘一首，更告與敲琢。看唐彥道處，亦有一贊，并為看過。因家兄龜年行，奉啟。半醉中，書字不謹。

代夫人與福應真大師

久不聞法音，馳仰殊深，即日遠想起居安穩。兒從夫遠謫，百念灰滅，持誦之餘，幸無恙。何時復見，一洗嶺瘴。春寒，千萬為法自重。不宣。旌德縣君王氏兒再拜。

荅開元明座主二首

久別，思企不忘。辱書，具審法履安勝為慰。賢上人前年來此，尋往金山，多時不得消息，不知今安在也？石橋用工，初不滅裂，云何一水，便爾敗壞，無乃亦是不肖窮蹇所累耶？何時復相見，千萬保愛。

又

開元大殿，非吾師學行，人神響應，安能便成，可喜可喜！此書附聖傳，塗中更不封，勿訝勿訝！

與無釋老師

吾師要寫大字，特為飲酒數杯，只用尋常小筆作二額，八字者可入石，六字可上碑，兩旁刻年月日及官位姓名，字小不稱大伽藍。示及大筆，皆市人用者，不可使也。惠及奇菽，感服之至。

與清隱老師二首

黃長生人來，辱書，承起居佳勝為慰。示及黃君佳篇及山中圖刻，欲令有所記述，結緣凈境，此宿所願也。但多病久廢筆硯，里中故人，屢有求詩文者，皆未能副其請也。千萬勿訝。

又

凈因之會，茫然如隔生矣。名言絕境，寤寐不忘。何日得脫纓絆，一聞笑語，思渴思渴！

與人

辱書，承起居佳勝。奇墨吾儕共寶，并蒙輟惠，慚悚之甚，敬佩厚意也。

`與金山佛印禪師``離黃州`

辱書，伏承道體安佳，甚慰馳仰。見約游山，固所願也。方迫往筠州，未即走見。還日如約，匆匆布謝。

與王文甫

數日，不審尊候何如？前蒙恩量移汝州，比欲乞依舊黃州住，細思罪大責輕，君恩至厚，不可不奔赴。數日念之，行計決矣。見已射得一舟，不出此月下旬起發，沿流入淮，泝汴至雍丘、陳留間，出陸，至汝。勞費百端，勢不得已。本意終老江湖，與公扁舟往來，而事與心違，何勝慨歎。計公聞之，亦悽然也。甚有事欲面話，治行殊未集，冗迫之甚，公能兩三日間特一見訪乎？至望至望！元弼藥并書，乞便與送達。三五日間，買得瓷器，更煩差人得否？

* * *

