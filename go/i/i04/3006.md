

## 蘇東坡全集

##### 東坡續集
　　　`卷六`

* * *

書簡三百二十七首

與楊元素二首

陳主簿人還，領手教。伏承比日臺候萬福，深慰馳仰。人物豐盛，池館清麗，足供嘯詠之樂。數日來，人皆云公移徐州，雖未是實語，然理當如此，惟汲汲行復遷擢矣。某本欲秋間往見，而汝州之行，度不可免。見治裝舟行，自洛陽出陸百八十里至汝，雖繚繞邅回，然久困，資用殆盡，決不能陸行耳。無緣詣別，惟望順時為國自重。

又

城南有亞父冢，然非也。冢在居巢，城北有劉子政墓，昔欲為起一祠堂，以水大不果。公若有餘力，為成之，亦佳。城西有楚元王墓，曾出獵，至其下。石佛山亦佳觀。

與胡道士

昨日起離，中途逆風吹往北岸，幾葬魚腹，知之。二詩錄寄。到後，幸一兩字附遞至他州貴知達。玉芝善守護，無為有力者所取。餘惟保愛。

與人

久不奉書，疊承枉教字，慰感良深。比日起居佳勝。汝郡務簡，儒師清閑，於此相從，豈非甚幸。區區，非面莫究。令兄不敢別狀，乞道懇。

與佛印禪師三首

專人來，辱書累幅，勞問備至，感怍不已。臘雪應時，山中苦寒，法體清康。一水之隔，無緣躬詣道場，少聞謦欬，但深馳仰。

又

夢想高風，忽復披奉，欣慰可知。但累日煩擾為愧耳。重承人船相送，益用感怍。別來法體何如？後會不遠，萬萬保練。

又

專人來，復書教并偈，捧讀慰喜。且審比日法體安穩，幸甚幸甚！今聞秀老赴召，為衆望，公來長蘆，如何如何！某方議買劉氏田，成否未可知。須更留數日，攜家入山決矣。殤子之戚，亦不復經營，惟感覺老憂愛之深也。太虛已去，知之。

荅賈耘老四首

久不奉書，尚蒙記錄。遠枉手教，且審比日動止佳勝，感慰兼集。寄示石刻，足見故人風氣之深，且與世異趣也。新詩不蒙錄示數篇，何也？貧固詩人之常，齒落目昏，當是為雙荷葉所困，未可專咎詩也。某髮少加白耳，餘如故。未緣往見，萬萬自愛。

又

僕已買田陽羨，當告聖主哀憐餘生，許於此安置。幸而許者，遂築室於荊溪之上而老矣。僕當閉戶不出，公當扁舟過我也。醉甚不成字，不罪。見滕公，且告為卑末送相子來揚州。

又

久放江湖，不見偉人，前在金山，滕元發以扁舟破巨浪來相見。出船巍然，使人神聳。好箇沒興底。張鎬相公見時，且為致意。別後酒狂甚長進也。老杜云：「張公一生江海客，身長九尺須眉蒼。」謂張鎬也。蕭嵩薦之云：「用之則為帝王師，不用則窮谷一病叟耳。」

又

今日舟中無他事，十指如懸棰，適有人致嘉酒，遂獨飲一杯，醺然徑醉。念賈處士貧甚，無以慰其意，乃為作怪石古木一紙，每遇饑時，輒一開看，還能飽人否？若吳興有好事者，能為君月致米三石酒三斛，終君之世者，便以贈之。不爾者，可令雙荷葉收掌，須添丁長，以付之也。

與千之姪

必強姪近在泗州，得書，喜知安樂。房眷子孫各無恙。秋試又不利，老叔甚失望。然慎勿動心，益務積學而已。人茍知道，無適而不可，初不計得失也。聞姪欲暫還鄉，信否？叔舟行幾一年，近於陽羨買得少田，意欲老焉。尋奏乞居常，見邸報，已許。文字必在南都。此行略到彼葬却老奶二姨。`子由乾奶也。`住二十來日，却乘舟還陽羨。姪能來南都一相見否？叔甚欲一往見傳正，自惟罪廢之余，動輒累人，故不果爾。甚有欲與姪言者，非面不盡，想不憚數舍之遠也。寒暖不定，萬萬自愛。

與潘彥明

別來思念不去心，遠想起居佳安，眷愛各無恙。不見黃榜，未敢馳賀，想必高捷也。某兩曾奉書，達否？屢夢東坡笑語，覺後惘然也。已買得宜興一小莊，且乞居彼，遂為常人矣。公必已赴省試。謾發此書，不復覼縷。惟千萬保愛。

與開元明師五首

奉別累年，舟過境上，懷想不忘。遣人惠書，具知法體安穩，感慰兼集。咫尺無由往見，萬萬自愛。

`又`

石橋之壞，每為悵然。吾師經營，非不堅盡，當由窮蹇之人，所向無成，累此橋耶？知尚未有涯，但勿廢此志，歲豐人紓，會當成耳。僕已得請居常州，暫至南京，即還南也。知之。

又

中前經過，幸聞清論，深欲還日再上謁，以數相知約在栖賢，且自德安徑赴之，遂成食言，悚息不已。比日法體何如？拙詩一首，聊以記一時之事耳，不須示人。切祝！切祝！

又

久復一見，甚以為慰。泥雨遠煩瓶錫，不克款語，但有感愧。乍遠，千萬保愛。

又

近過南都，見致政太保張公。公以所藏禪月羅漢十六軸見授，云：「衰老無復玩好，而私家畜畫像，乏香燈供養，可擇名藍高僧施之。」今吾師遠來相別，豈此羅漢契緣在彼乎？敬以奉贈，亦太保公之本意也。

荅王定國三首

辱惠書，并新詩妙曲，大慰所懷，河凍膠舟，咫尺千里，意思牢落，可知。得此佳作，終日喜快，滯悶冰釋。幸甚。近在常置一小莊子，歲可得百石，似可足食。非不知揚州之美，窮猿投林，不暇擇木也。承欲一相見，固鄙懷至願，但不如彼此省事之為愈也。

又

禦瘴之術，惟絕欲練氣一事。本自衰晚當然，初不為瘴而作也。其餘坦然無疑，雞豬魚蒜，遇著便喫，生老病死，符到奉行，此法差似簡徑也。君實嘗云：「定國瘴煙窟裏五年，面如紅玉。」不知道能如此否？老人知道，則不如爾，頑愚即過之。先帝升遐，天下所共哀慕，而不肖與公，蒙恩尤深，固宜作挽詞，少陳萬一。然有所不敢者耳。必深察此意。無狀罪廢，衆欲置之死，而先帝獨哀之，而今而後，誰復出我於溝壑者。歸耕沒齒而已矣。

又

近絕少過臨賓客。知其衰懶，不能與人為輕重。見顧者漸少，殊覺自幸。昨日偶見子華，嗟嘆老弟之遠外，蒙囑，聞過必相告。吾弟大節過人，而小事亦不經意，正如作詩，高處可以追配古人，而失處亦受嗤於拙目。薄俗正好點檢人小疵，不可不留意也。

荅靈鷲遵老二首

前日壁間一見新偈，便向泥土上識君，今日復蒙古藤奇句，益知前言之不妄也。然既傳之諸祖，何不自家留使。既已倒持，輒當逆化，呵呵。

又

疊辱手教，具審法體佳勝。扇子妙句，開發良多，本欲攀和，恐久立大衆。呵呵。

`荅楊元素``赴登州`

專人至，辱長箋為貺，禮意兩過。契故不淺，乃爾見踈。悚息！悚息！比日起居何如？登州謝章未上，不敢致啟事，近所傳，蓋非實也。未由合并，千萬順時保愛。人還，適在瓜洲道中。裁謝不如禮。

與楊康公

兩日大風，孤舟掀舞雪浪中，但闔戶擁衾，瞑目塊坐耳。楊次公惠法醞一器，小酌徑醉。醉中與公作得醉道士石詩，托楚守寄去，一笑。某有三兒，其次者十六歲矣，頗知作詩，今日忽吟淮口過風一篇，粗可觀，戲為和之，并以奉呈。子由過彼，可出示之，令一笑也。

荅姚秀才三首

過蘇，首辱垂訪，到官，又枉教字，皆未克陳謝。又煩專使惠問，勤厚如此，可量感愧。比日起居何如？寄示詩編石刻，良為珍玩，足見好事之深篤也。溽暑未解，萬萬以時保練。

又

近專人還，奉書必達。入秋差涼，體中佳否？咫尺披奉無由，尚冀保練，慰此想念。

又

昨惠及千文，荷雅意之厚，法書固人所共好，而某方欲省緣，除長物舊有者，猶欲去之，又況復收耶！謹附封納，不訝！

`荅王慶源二首``登州還朝`

近辱書，并寄新時，伏讀感慰不已。屬多事，未及繼和。不審比來尊體何如，貴眷各均安？某凡百如昨。夢想歸路，如痿人之不忘起也。溽暑向隆，萬乞以時保重。

又

令子兩先輩，必大富學術，非久騰踔矣。五五哥、五七哥及十六郎，臨行冗迫，不果拜書，因見，道意。登州下臨漲海，枕簟之下，天水相連，蓬萊三山，彷彿可見。春夏間常見海市，狀如煙雲，為樓觀人物之象。數日前偶見之，有一詩錄呈為笑也。史三儒長老近蒙惠書，冗中未及荅，因見，乞道區區。海市詩可轉呈也。京師有幹，乞示下。

荅潘彥明二首

行役無定，久不奉書。至登州，領所惠書。承起居佳勝，甚慰思企。到郡席不暖，復蒙詔追，勉強奔走，愧歎不已。緬懷舊游，殆不勝情。承太夫人尊候如昨。昌言令兄亦蒙惠書，冗甚，未及荅。且申意毅甫、興宗、公頤，各為致區區。餘惟萬萬自重。

又

少事奉聞，吳待制謫居於彼，想不免牢落，望諸君一往見之，諸事與照管。某向者流落，非諸君相伴，何以度日。雪堂如要偃息，且與打揲相伴，使忘遷謫之意，亦諸君風義也。不罪！不罪！

與子安兄二首

拜違十八年，終未有省侍之期。歲行盡，但有懷仰。即日履茲寒凝，尊體康勝。姪男女各長成。東塋每煩照管，感涕不可言。某到不旬日，又有起居舍人之命，方力辭免。年歲間，當請一鄉郡歸去，漸謀退省耳。未即瞻奉，萬乞以時自重。

又

子由亦有司諫之命，想不久到京。東塋芟松，甚煩照管。如更合芟，間告兄與楊五哥略往覷，當分明數點根槎，交付佃戶，免致輒便偷斫也。不然，與出榜立賞，召人告偷斫者，亦佳。一切告留意相度。阿膠半斤，`真阿井水煎者。`青州貢棗五斤，充信而已。京師有幹，乞示及。

與潘彥明四首

辱書，喜承起居佳勝，眷聚各佳。某老病還朝，不為久計，已乞郡矣。何時扁舟還鄉，一過舊樓，溷亂故人，旬日而去，言之悵然。大熱，千萬保愛。

又

久不聞問，方增渴仰。忽領手字，方知丈丈傾逝，聞之，悲怛不可言。比日追慕之餘，孝履且支持否？某衰病懷歸，夢想江上，又聞耆舊凋喪，可勝悽惋。未由往慰，惟冀節哀自重，以畢後事。

又

東坡甚煩葺治，乳媼墳亦蒙留意，感戴不可言。令子各計安，寶兒想見頎然矣。郭興宗舊疾，必全平愈，酒坊果如意否？韓氏園亭，曾與葺乎？若果有亭榭佳者，可以小圖示及，當為作名寫牌，然非華事者，則不足名也。張醫博計安勝。一場災患，且喜無事。風顛不少減否？何親必安，竹園復增葺否？以上諸人，各為再三申意。僕暫出茍祿耳，終不久客塵間，東坡不可令荒茀，終當作主，與諸君游，如昔日也。願徧致此意。

又

近附黃兵書必達。比日孝履何如？劉全父來，頗聞動止，殊慰想念。京塵袞袞無佳思，緬懷昔游，悵惘而已。昌言及諸故人皆未及書，必察其少暇，伸意！伸意！乍暄，千萬節哀自重。

與王慶源二首

久不奉狀，愧仰增積。即日，遠想起居佳勝。叔丈脫屣縉紳，放懷田里，絕人遠矣。某罪廢流落，今復強顏周行，有愧而已。若聖恩憐其老鈍，年歲間，乞與一鄉郡，歸陪杖屨，復講昔日江上攜壺藉草之樂，只是不得拽腳相送，先發遣酒壺歸瑞草橋，於義儉矣。記得否？呵呵。何幸如之。未間，惟望厚自頤養，以享無疆之壽。

又

遠沐寄示，老手高風，詠歎不已。甚欲和謝，公私紛紛，少暇，竟未果，悚悚。七八兩秀才，各計安。為學想日益，早奮場屋，慰親意也。知宅醞甚奇，日與蔡子華、楊君素聚會，每念此，即致仕之興愈濃也。示諭要畫，酒後信手，豈能復佳。寄一扇一小軸去，作笑耳。

荅佛印禪師

經年不聞法音，經術荒澀，無與鋤治。忽致手教累幅，稍覺洒然。仍審比來起居佳勝。行役二年，水陸萬里，近方弛擔，老病不復往日，而都下人事，十倍於外。吁可畏也。復欲如去年相對溪上，聞八萬四千偈，豈可得哉！南望山門，臨書悽斷。苦寒，為衆珍重。

與王文甫

多時不奉書，思仰不去心。比日履茲酷暑，體中佳勝。數日，以伏暑下府，初安乏力，而潘二丈速行，略奉此數字，殊不盡意。西山詩一冊，當今能文之士，多在其間。并拙詩親寫與鄧聖求詩同納上。或能為入石安溪，亦佳，不然，寫放壁中可也。

與運判應之

多日不接奉，渴仰殊深。大熱，伏想起居佳勝。承旦夕啟行，無緣往別，鄉里何幸，被蒙豈弟之政，但賢者遠去，有識所歎也。衝犯酷暑，千萬自愛。

與范子功二首

違闊歲久，書問不繼，自咎之深，殆無所容。伏惟盛德雅度，有以容之。比日竊計鎮撫之暇，台候萬福。某蒙庇粗遣，驟遷過分，備員無補，惟雅眷有以教督之，乃幸。毒熱，伏冀順時為國自重。

又

久踈上問，愧仰增劇。承軒旆將至，起居佳勝，欣慰不已。暫還舊席，即膺柄用，輿議所屬，小子得少託餘庇，尤為厚幸。區區即遂面究。

與知縣十首

紛冗，久踈上問，辱書感愧。比日履茲春溫，起居何如。未由展奉，徒深渴仰。尚冀保練，以慰區區。

又

近屢辱書，數裁謝，但苦冗中不盡意耳。比日起居何如？惠笋已拜賜，新奇之味，遠能分惠，感愧無已。

又

頻示誨，感服勤眷。乍暄，伏計尊體佳勝。前去當入府，果爾否。

又

近者疊辱臨訪，紛冗中不盡所懷。枉手教，具審起居佳勝，感慰兼集。何日復入城，得少款聚？未間，萬萬自重。

又

近辱回教，感慰深矣。比日履茲伏暑，起居清勝。咫尺莫由會過，引領來塵，庶幾少盡區區。未間，萬萬自重。

又

人來，辱手教。承比日起居佳勝。思企高義，未緣款奉，臨書悵惘。示諭書醉公石固佳，但目昏疲倦，每書過百十字，輒意闌，恐旦夕閑暇耳。毒熱，萬萬以時自重。

又

近日雖獲一再見，終不盡區區。辱書告別，又不即裁荅，可量愧悚。宿昔稍涼，起居勝常。景物漸嘉，邑事多暇，想有以為樂。此外，萬萬自重。

又

疊辱手教，感慰兼集。邑事清簡，起居勝常。小兒蒙不鄙外，荷德殊深矣。未由接奉，千萬以時自重。

又

兒子遂獲託庇，知幸。魯鈍多不及事，惟痛與督勵也。切祝！切祝！晉卿相見殿門外，惘然如夢中人也。人世何者非夢耶！亦不足多談，但喜其容貌蔚然如故，非有過人，能如是耶？

又

昨日辱示佳篇，詞韻高絕，非此句無以發揚醉公也。雨冷，起居佳否？二碑納上。

與人二首

辱教，伏承尊體康勝。某以拘文，不克造請，初不知微恙，今聞已安愈，甚慰馳仰。然猶當倍加保愛也。

又

違闊，忽復周歲，思仰日深。衝涉薄冷，起居清勝。即獲瞻奉，下情欣躍，區區併遂面盡。

與張正己

特承訪別，愧企良深。晴寒，起居佳勝。寶月書信并念二姪一書，煩從者附行，不訝！不訝！正寒衝冒，千萬加愛。

`荅李方叔``翰林`

承示新文，如子駿行狀，丰容雋狀，甚可貴也。有文如此，何憂不達，相知之久，當與朋友共之。至於富貴，則有命矣，非綿力所能必致。姑務安貧守道，使志業益充，自當有獲。鄙言拙直，久乃信爾。照察幸甚。

荅毛滂

再辱示手教，伏審酷熱起居清勝。見諭，某何敢當，徐思之，當不爾。非足下相期之遠，某安得聞此言。感愧深矣，體中微不佳，奉荅草草。

與王慶源三首

久不上狀，愧仰增積。即日退居多暇，尊體勝常。某進職北扉，皆出獎庇。自頃流落江湖，日欲還鄉，追陪杖屨，為江路藉草之游，夢想見之。今日國恩深重，憂責殊大，報塞愈難，退歸何日，西望惋悵，殆不勝懷。想叔丈與丈人及諸姪，歲時相遇，樂不可名，雖清貧難堪，然熬波之餘，必及鴒原，應不甚寂寞也。歲晚苦寒，伏乞保重。

又

近奉慰踈，必達。比日尊體何如？某與幼弱，凡百粗遣。人生悲樂，過眼如夢幻，不足追，惟以時自娛為上策也。某名位過分，日負憂責，惟得幅巾還鄉，平生之願足矣。幸公千萬保愛，得為江邊攜壺藉草之游，樂如之何。

又

向要紅帶，今寄一條去。却是小兒子輩，聞翁要此，頗盡功勾當釘造，不知稱尊意否？拙詩一首，并黃、秦二君，皆當今以詩文名世者，各賦一首。寫作黃素經一卷，并托孫子發宣德寄上。京師有所須，但請示及。

荅劉貢父

某江湖之人，久留輦下，如在樊籠，豈復有佳思也。人情責重百端，而衰病不能應副，動是罪戾，故人知我，想復見憐耶？後會未可期，臨書悵惘，禪理氣術，比來加進否？世間關身事，特有此耳，願更著鞭，區區之禱也。

與范蜀公六首

日望旌旆之至，不敢復上問，不謂高懷超然，不屑世故，堅臥莫致，有識悵惘。然孤風凜然，足以下激頹靡，雖非赫赫可指之功，其於二聖忠厚之治，所補多矣。比日履茲寒凝，台候何如，未由瞻奉，伏冀萬萬為國自重。

又

某碌碌無補，久竊非據，又舍弟繼進，皆以踈愚處必爭之地。公議未厭，豈可久安。非遠，當乞一郡以自效，或得過謁，少聞誨語，大幸也。始者，竊意丈丈絕意軒冕，然猶當強到闕，一見嗣聖，今乃確然如此，殊乖素望，然士大夫甚高此舉也。冗中，不盡區區。

又

伏承歸政得請，恩禮優異，伏惟慶慰。公孤風亮節，久信天下，而有識今日，尤復歸心。勉強暫起，以慰二聖之望，幡然復退，以安無窮之福。出處之間，雍容自得，真可為後世法矣。官守所縻，不獲躬詣，謹奉手啟，區區萬一。

又

今晚忽得報，承子豐承事遽至大故，聞之悲痛，殆不可言。美才懿行，期之遠到，今乃止此，士友所共痛惜。而況姻戚之厚，悲惋可量！丈丈高年，罹此苦毒，有識憂懸。伏惟高明，痛以理遣，割難忍之愛，上為朝廷，下為子孫親友自重。不勝慺慺。

又

近者，子豐攜長子承務見過，見其風骨秀整，聞向下二子甚奇。死生壽夭皆常事，惟有後可以少慰。丈丈意幸以此自遣。

又

子功、淳父皆欲謁告省覲，某恨不同往，曉解左右。臨書悽愴。

與楊元素二首

向馳賀緘，及因李教授行附問，各已達否？比日履茲微涼，台候何似？某蒙庇粗遣，如聞公欲一謁元老，果否？不若遂游廬阜，況職當按行，他日世事，一復奉諉，欲為此行，豈可得哉？餘惟萬萬為人自重。

又

某近數章請郡，未允。數日來，杜門待命，期於必得耳。公必聞其略，蓋為臺諫所不容也。昔之君子，惟荊是師。今之君子，惟溫是隨。所隨不同，其為隨一也。老弟與溫相知至深，始終無間，然多不隨耳。致此煩言，蓋始於此。然進退得喪，齊之久矣，皆不足道。老兄相知之深，恐願聞之，不須為人言也。令子必得信，計安。

與張太保安道

某以不善俯仰，屢致紛紛，想已聞其詳。近者凡四請郡，杜門待命，幾二十日。文母英聖，深照情偽，德音琅然，中外聳服，幾至有所行遣，而諸公燮和之。數日有旨，與言者數君皆促供職，明日皆當見。蓋不敢兼臥，嫌若復伸前請爾。蒙知愛之深，不敢不盡，幸為察之。褊淺多忤，有愧教誨之素，臨書悒悒。

與李端伯寶文三首

自附啟河朔，爾後紛紛，不獲繼問左右。比日，伏審鎮撫之暇，台候萬福。蜀中本易治，而或者擾之，公既深得民情，而民亦素服公政。切想下車以來，談笑無事，行春之樂，無由託後乘陪賓客之末，但深想望。舍弟鎖宿殿廬，未及奉狀。

又

張君房助教，陵井人。本治儒術，已而為醫，有過人者。識病通變，而性極厚，恐欲知之。某寵祿過分，碌碌無補，久以為愧。近屢請郡，未獲，若得歸掃墳墓，遂得望見，豈勝厚幸。但恐政成，促召在旦暮爾。冗中不盡區區。

又

邑子每來，稔聞豈弟之政，西南泰然，不肖與受賜多矣。幸甚！幸甚！小姪千之初官，得在麾下，想蒙教誨成就也。曾拜聞眉士程遵誨者，文詞氣節，皆有可取。不知曾請見否？

荅呂元鈞三首

適辱教，值局中，不即荅，悚息！悚息！熱甚，尊體佳安。隆暑衝冒，何不少待秋涼。必亮此意，非面莫盡。香不欲附去，恐損其人之高節。紛紛之議，未聞其詳。可否示諭，餘俟朝中可既。

又

中間承進職，雖少慰人望，然公當在廟堂，此豈足賀也。此間語言紛紛，比來尤甚，士大夫相顧避罪而已，何暇及中外利害大計乎？示諭，但閔然而已。非久季常人行，當盡區區。

又

屢與令子語，欽愛才美，但尚屈太官，未厭公論耳。季常近得書，亦見黃州人言體氣頗安壯，但口眼微動耳。來求藥物，已寄去。餘具令子口白。

荅史彥明主簿二首

別後冗懶相因，不果上問，愧企增劇。遠辱書教，感服深矣。比日起居何如？衰病懷歸，請郡未獲。何時展奉，少道苑結。歲晚厚愛，少慰區區。

又

新寧想未赴上前所欲發書，至時可示諭也。程懿叔去後，旅思牢落，聞已到郡矣。寄惠秋石，極感留意。新春，龍鶴菜根有味，舉箸想復見憶耶？

與千之姪

獨立不懼者，惟司馬君實與叔兄弟耳。萬事委命，直道而行，縱以此竄逐，所獲多矣。因風寄書。此外勤學自愛。近來史學凋廢，去歲作試官，問史傳中事，無一兩人詳者。可讀史書，為益不少也。

與楊君素二首

奉別忽二十年，思仰日深，書問不繼，每以為愧。比日動止何似？子姪十九兄弟遠來，得聞尊體康健異常，不勝慶慰。知騎驢出入，步履如飛，能登木自采荔枝，此希世奇事也。雖壽考自天，亦是身心空閑，自然得道也。某衰倦早白，日夜懷歸，會見之期，想亦不遠。更望順時自重，少慰區區。因孫宣德歸，附手啟上問。

又

某去鄉二十一年，里中尊宿，零落殆盡，惟公龜鶴不老，松柏益茂，此大慶也。無以表意，輒送暖腳銅缶一枚。每夜熱湯注滿，密塞其口，仍以布單裹之，可以達旦不冷也。道氣想不假此，聊致區區之意而已。令子三七秀才及外甥十一郎，各計安。

與黃州故人

某寵祿過分，憂責至重，顏衰鬢禿，不復江上形容也。屢乞郡未得，但懷想曩游，發於夢想也。洗眼、揩牙藥，得之甚幸。切望掛意。覆盆子必已採得，望多寄也。都下有幹，示及。十二、十三兩先輩，各致區區。忙甚，未及書。艾清臣亦然。京師冗迫，殊不款曲也。

荅龐安常二首

久不為問，思企日深。過辱存記，遠枉書教。具聞起居佳勝，感慰兼集。惠示傷寒論，真得古聖賢救人之意，豈獨為傳世不朽之資，蓋已義貫幽明矣。謹當為作題首一篇寄去。方苦多事，故未能便付去人，然亦不久作也。老倦甚矣，秋初決當求去，未知何日會見。臨書惘惘，惟萬萬以時自愛。

又

人生浮脆，何者為可恃，如君能著書傳後有幾。念此，便當為作數百字，仍欲送杭州開板也。知之。

荅程懿叔

人來，辱書，喜知起居佳勝，眷愛各萬福。郡政清暇，稍有樂事，處以無心，強梗自服，甚善！甚善！所望於吾弟也。某凡百如昨，但碎累各病，醫人不離門，勞費百端，日有外補之興。行先尚未到，亦不聞遠近之耗。未緣會合，新春保練，別膺殊渥。

荅李方叔三首

疊辱手教，愧荷不已。雪寒，起居佳勝。示諭，固識孝心深至。然某從來不獨不作不書銘誌，但緣子孫欲追述祖考而作者，皆未嘗措手也。近日與溫公作行狀書墓誌者，獨以公嘗為先妣墓銘，不可不報耳。其他決不為，所辭者衆矣，不可獨應命。想必獲罪左右，然公度某無他意，意盡於此矣。悚息！悚息！

又

承遂舉三十喪，哀勞極矣。此古人事，復見於君，恨不能兼助耳。不易！不易！阡表既與墓誌異名而同實，固難如教，不罪！不罪！某暮歸困甚，來人又立行，不復覼縷。

又

某以虛名過實，士大夫不察，責望逾涯，朽鈍不能副其求，復致紛紛，欲自致省靜寡過之地，以餞餘年，不知果得此願否？故人見愛以德，不應更虛華粉飾，以重其不幸。承示諭，但有愧汗耳。

與王定國

數日臥病在告。不審起居佳否？知今日會兩婿，清虛陰森，正好劇飲，坐無狂客，冰玉相對，得無少澹否？扶病暫起，見與子由簡大罵，書尺往還，正是擾人可憎之物，公乃以此為喜怒乎？仙人王遠云，得此書，當復劇口大罵之，固應爾。然而不可以徒罵也。知公澹甚，往發一笑。張十七必在坐，幸伸意。

與李端叔

辱書，并示伯時所畫地藏。某本無此學，安能知其所得於古者為誰何，但知其為軼妙而造神，能於道子之外，探顧、陸古意耳。公與伯時想皆期我於度數之表，故特相示耶？有近評吳畫百十字，輒封呈，并畫納上。

與李伯時

辱手示及惠新醞，感愧殊深。即日起居佳勝。洗玉池銘，更寫得小字一本，比之大字者稍精。請用陳伯脩之說，更刻於石柱上為佳。人還，奉謝。

與范純父

三辱示諭，鄙意不移。公休之餽，人子之心也。不肖之辭，夙昔之分也。某已領其意而辭其物，物有齊量，意豈有窮哉！昔人已聘還圭璋，庶幾此義。

與辯才禪師三首

久不奉書，愧仰增深。比日，切惟法履佳休。某忝冒過分，碌碌無補。日望東南一郡，庶幾臨老復聞法音。尚冀以時為衆自愛。

又

某尚與兒子竺僧名迨於觀音前剃落，權寄緇褐，去歲明堂恩，已奏授承務郎，謹與買得度牒一道，以贖此子。今附趙君賫納，取老師意，剃度一人，仍告於觀音前，略祝願過，悚息！悚息！

又

某有少微願，須至仰煩，切料慈照，必不見罪。某與舍弟某捨絹一百疋，奉為先君霸州文安縣主簿累贈中大夫、先妣武昌郡太君程氏，造地藏菩薩一尊，并座及侍者二人。菩薩身之大小，如中形人，所費盡以此絹而已。若錢少，即省鏤刻之工可也。乞為指揮選匠便造，造成示及，專求便船迎取，欲京師寺中供養也。煩勞神用，媿悚不已。

與浴室用公

去鄉久，不復相聞知。得來示及退翁書，乃審公正信法子，而吾先友史彥輔十三丈之甥也。又承寄示正信偈頌塔銘，感歎不可言。比日法體勝常。知長講起信，自講入禪，把纜放船，甚善！甚善！輒題數句塔銘後，以補闕逸。未即相見，千萬為法自重。大雪後，手凍，不復成字。

與張元明二首

數日，起居佳否？有一詮秘大師者，與之久故。患痢後，腸滑，甚困，欲煩一往視療之，可否？在興國寺戒壇院，此一高行僧也。便同作福田。呵呵。

又

數日，起居佳勝。適在院中，得王郎簡帖如此。今封呈，切告輟忙一往，他必不敢荷留。且請周念，副此人友愛急難之心，切望！切望！

與家復禮

前日辱訪別，悵戀不已。陰寒，起居佳否？送行詩別寫得一本，都勝前日書者。復納去。遠道，萬萬自重。

`荅劉元忠三首``杭州`

專人辱書，承昆仲遠寄詩文，讀之喜慰，殆不可言，喜諫議公之有子也。比日雪寒，起居佳否？詩文皆大佳，然法曹君所製尤佳也。為之不已，何所不至，輒出一詩為謝，取笑！取笑！未由披奉，千萬節哀自重。

又

聞愛弟傾逝，手足之痛，如何可言，奈何！奈何！盛德之後，何乃止此，壽夭默定，非追悼所及，千萬寬中自愛而已。無由面慰，臨紙哽塞。

又

先公傳久欲作，以官事袞袞未暇，成當即寄去也。所要白雲居士字，不知足下自謂耶，抑為他人求也？既不識其人，不欲便寫，若乃是自謂，則未願足下為此名號也。必亮此言。黃素却寫一絕句納去。不訝。

荅王慶源

久不奉書，愧仰兼極。令姪元直遠訪，首出教字，感慰之懷，未易盡陳。比日履茲春和，尊體何如？某為郡初遣，衰病懷歸，日欲致仕。既忝侍從，理難驟去，須自藩鎮乞小郡，自小郡乞宮觀，然後可得也。自數年日夜營此，近已乞越，雖未可知，而經營不已，會當得之。致仕有期，則拜見不遠矣。惟望倍加保嗇，庶歸鄉日猶能陪侍杖屨，上下山谷間也。楮冠、玳簪，聊表遠意。玳簪已七八十年物，閱數名公矣，幸服用之。

與引伴高麗練承議三首

辱回教，感服不已。數日極寒，徒御良苦，切惟起居佳勝。早潮不知應否？想不出今晚必渡，引望飢渴。專遣人候問。

又

來日若晚渡，酒五行已夜矣。本州舊例，雖夜已深，人使猶秉燭復謁，當夜下書，請次日大排，不知如何？又二十日正是國忌，若待二十一日大排，又過三日敕限，不知可打散不坐否？乞一一示諭，得以預備也。

又

中使已到三十里，若高麗使只今來辭，酒罷却可迎中使。老業未盡，有此蒼忙，望公慈造一言，得只今上馬為幸。

與潘彥明二首

久不奉書，切惟起居佳勝。老拙凡百如舊。出守舊治，頗得湖山之樂。但歲災傷，拯救勞弊，無復齊安放懷自得之娛也。彥明與故人諸翁頗見念否？何時會合，臨紙惘惘。新春，萬萬自重。

又

兩兒子新歸，各為老乳母任氏作燒化衣服幾件，敢煩長者丁囑一幹人，令剩買紙錢數束，仍厚鋪薪芻於墳前，一酹而燒之，勿觸動為佳。恃眷念之深，必不罪。干浼，悚息！悚息！

與程懿叔二首

稍不聞問，思企增劇。比日起居何如，貴眷各安勝。廣東近亦得書，甚安。子由使虜亦還矣。某近忽苦腰痛，在假數日。今雖強出視事，尚未全健，已乞宣城或宮觀去。此雖暫病，亦欲漸為退休之計耳。吾弟治績遠聞，當即召用，少慰公議。

又

承拜命，移漕巴峽，薄慰衆望。方欲奉書，使至，辱教字，且審起居清勝。懿叔才地治狀，當召還清近，此何足道。得一省墳墓，仍見親知，為可賀耳。衰病疲厭，何時北趨歸路，仰羨而已。知在江上，咫尺莫緣一見，臨紙惘惘。

荅聞復上人

辱書并詩，誦味不釋手，感慰之極。比日起居何如？示諭欲以高文發明儒釋，固所望於左右也。某數日病在告，今日頗快，來日欲出視事，然尚少力。粗和得來詩，未能盡意。花瓷不難得，但去人已負重，後信當致也。詩中似欲之，故及。未相見間，萬萬自愛。

與趙德麟二首

候吏來，特承書教，禮意兼重，感怍不已。比日起居何如？養疴便郡，得親宗彥，幸甚。行役迫遽，裁謝草略，想蒙恕察。

又

明守一書，託為致之。育王大覺禪師，仁廟舊所禮遇。嘗見御筆賜偈頌，其略云「伏覩大覺禪師」，其敬之如此。今聞其困於小人之言，幾不安其居，可歎！可歎！太守聰明老成，必能安全之。願公因語款曲一言。正使凡僧，猶當以仁廟之故加禮，而況其人道德文采，雅重一時乎？此老今年八十二，若不安全，當使何往，恐朝廷聞之，亦未必喜也。某方與撰宸奎閣記，旦夕附去，公若見此老，當為致意。

與大覺禪師璉公二首

奉別二十五年，幾一世矣，會見無時，此懷可知。到此日欲奉書，因循至今。辱書，具審起居安隱。南方耆舊彫落，惟明有老師，杭有辯才，道俗所共依仰，蓋一時盛事。此來，時得從辯才游，老病昏塞，頗有所警發，恨不得一見老師，更與鑽磨也。歲暮，山中苦寒，千萬為衆自重。

又

要作宸奎閣碑，謹以撰成。衰朽廢學，不知堪上石否？見參寥說，禪師出京日，英廟賜手詔，其略云「任性住持」者，不知果有否？如有，竊請錄示全文，欲添入此一節，切望仔細錄到，即便添入。仍大字寫一本付侍者賫歸上石也。惟速為妙。碑上別作一碑首，如唐以前制度。刻字額十五字，仍刻二龍夾之。碑身上更不寫題，自古制如此。最後方寫年月，撰人銜位姓名，更不用著立石人及在任人名銜。此乃近世俗氣，極不典也。下為龜趺承之。請令知事僧依此。

與大別才老三首

專人來，辱書，伏承法體清勝，甚慰想望。山門虛寂，長夏安隱，燕坐湛然，得無所得？無緣面話，惟萬萬自重。

又

昨日辱訪，冗迫，未遑詣謝。領手教，具審法履勝常，為慰。語錄蒙借，開發蒙鄙，為惠甚厚。

又

衰疾無狀，衆所鄙遠。禪師超然絕俗，乃肯惠顧，此意之厚，如何可忘。還山以來，道體何如，相見杳未有期。日深馳仰，寒凝，為衆自重。

與承天明老五首

近辱臨訪，紛冗不遂款接，愧企無量。比日道體何如？法涌赴闕，道俗一意，皆欲公嗣此道場。緣契已定，想便屈臨，副此誠仰。餘非面莫究。

又

人還，辱書，蒙峻拒，不識道眼有何採擇，深所未喻也。衆意甚堅，雖百却不已。幸早戒途。比日起居何如？即見，不復覼縷。

又

衆詣漕臺敦請，已許為行下。相次新太守過此，當力求之，想亦必勸行，吾師豈能盡違之耶？至時不免來此，不如今日赴衰病之請，却非世情也。

又

法涌始者甚不欲赴法雲，而張都尉之請既堅，遂不能違，亦云緣契在彼，非力辭之可免。法涌既不得免，則吾師今者亦必無緣辭避。幸便副衆心，毋煩再三也。欽企！欽企！

又

適辱書，知不違衆，願即當西渡，喜慰之至。比日法履康勝。某雖被旨去郡，猶能少留，及見升堂，聞第一義也。

與佛印禪師三首

治行草草，不復上問，忽奉手筆，曠若發蒙。且審比日戒體輕安，又承退席雲臥，尤仰高風也。未緣展晤，引跂尤劇。

又

久不奉書，忽辱惠教，具審徂暑戒體輕安。承有金山之召，應便領徒東來，叢林法席，得公臨之，與長蘆對峙，名壓淮右，豈不盛哉！渴聞至論，當復咨叩。惟早趣裝，途中善愛。

又

塵勞袞袞，忽得來書，讀之如蓬蒿藜藿之逕而聞謦欬之音，可勝慰悅。且審即日法履輕安，又重以慰也。某蒙恩擢寘詞林，進陪經幄，是為儒者之極榮，實出禪師之善禱也。餘熱，千萬自重。

與孫正孺二首

數日前，因來人奉書必達。比日，伏想履茲餘熱，起居佳勝。某已八上章乞郡，旦夕必有指麾，且輟忙。為公作得送行詩跋尾，以先祖諱故，不欲作冠篇也。未由會合，千萬保愛。

又

某頑健稍勝昔日。老兄眠食不衰否？闊遠無他囑，惟倍萬保嗇而已。勿將作汎汎常語過耳也，千萬！千萬！入石時，莫用邊花欄界之類。古碑惟石上有書字耳，少著花草欄界，便俗狀也。不罪！不罪！偶與子由飲半盞酒，便大醉，不成字。

與王元直

別久思詠，春深，不審起居佳否。眷愛各康勝。某與二十七娘甚安。小添、寄叔並無恙。新珠必甚長成，諸親各安。旅宦寡忭，思歸未由，豈勝恨恨。某為權倖所疾久矣，然捃摭無獲，徒勞掀攪，取笑四方耳。不煩遠憂，未緣會面，惟冀以時珍衛。

荅王聖美

昨日庭中望見，喜慰久渴。辱教，伏承尊體佳勝。無緣造門，尚冀邂逅，復少須臾。人還，布謝草草。

荅青州張秘校

承攜長牋下訪，不克迎奉為愧，經宿，伏惟尊履佳勝。示諭，乃宰物者之事，非不肖所能致也。幸賜深亮。

與王慶源之子

某自去歲聞宣義叔丈傾逝，尋遞中奉慰踈，必已聞達。爾後紛冗少暇，繼以行役不定，久闕書問，愧悚不已。叔丈平昔以文行著稱閭里，於場屋晚乃少遂，終不振顯。惟望昆仲力學砥礪。以顯揚不墜為心，乃末戚區區之望也。因信惠一二字。

與王正夫朝奉三首

遞中辱書，人至，復枉手示，并增感慰。即日起居如宜。襄事薄遽，哀苦至矣。無由助執紼。臨紙惋歎，尚冀寬中毋毀，以就遠業。

又

大年哀詞，恨拙訥不盡盛德，聊塞孝心萬一。何日西行，傾想之極。曹子方因會，致區區。

又

惠示誌文，伏讀感歎。拙詞何足刻石，愧愧。子方見過，聞動止為慰。餘非面莫究。

荅楊禮先三首

新歲，日欲往見，紛紛未由。辱簡，承尊體已安復，感慰兼集。厚貺狨皮、石硯、蠟燭，物意兩重，不敢違命，但有愧灼。

又

話別草草，惘然不已。信宿起居佳勝，明日果成行否？拙詩，聊發一笑。

又

久闊暫聚，喜慰不可言。但苦都下紛紛，不盡款意。別來思仰增劇。亟辱手教，承已到郡，起居康福，眷愛各無恙。寄示石刻，暴揚鄙拙，極為悚怍。衰病懷歸，又復歲暮，牢落可知。切想坐潁之餘，日與知舊往還，此樂可羨也。

與潮守王朝請滌二首

承寄示士民所投牒及韓公廟圖，此古之賢守留意於教化者所為，非簿書俗吏之所及也。顧不肖何足以記此。公意既爾，衆復過聽，亦不敢固辭。但迫行冗甚，未暇成之，願稍寬假，遞中附往也。子野誠有過人，公能禮之，甚善。向蒙寵惠高文，欽味不已，但老懶廢學，無以塞盛意，悚怍不已。

又

承諭欲撰韓公廟碑，萬里遠意，不敢復以淺陋為詞。謹以撰成付來价，其一已先遁矣。卷中者，乃某手書碑樣，止令書史錄去，請依碑樣，止模刻手書。碑首既有大書十字，碑中不用再寫題目，及碑中既有太守姓名，碑後更不用寫諸官銜位。此古碑制度，不須徇流俗之意也。但一切依此樣，仍不用周回及碑首花草欄界之類，只於凈石上模字，不著一物為佳也。若公已替，即告封此簡與吳道人勾當也。

與吳子野

文公廟碑，近已寄去。潮州自文公未到，則已有文行之士如趙德者，蓋風俗之美，久矣。先伯父與陳文惠公相知，公在政府，未嘗一日忘潮也。云潮人雖小民，亦知禮義，信如子野言也，碑中已具論矣。然謂瓦屋始於文公者，則恐不然。嘗見文惠公與伯父書云：嶺外瓦屋始於宋廣平，自爾延及支郡，而潮尤盛。魚鱗鳥翼，信如張燕公之言也。以文惠書考之，則文公前已有瓦屋矣。傳莫若實，故碑中不欲書此也。察之。

荅龜山長老四首

忽辱書，感慰無量。比日法履佳否？名為實賓，學者之意，師何用此。重煩示諭，過當。未緣展晤，千萬為衆自重。

又

張君子都尉，聞是舊檀越。為奏海照之號，今託林承議附納敕牒，請作一書致君子，貴知到也。本欲為書海照堂大字，作牌納去，屢寫皆不佳，不可用。待非久告文安國為作篆字也。

又

奉別忽半年，思仰無窮。比日履茲餘寒，法體何如？側聞居山漸久，道俗嚮服。新命既下，想慰衆意。未瞻奉間，千萬以時自重。

又

前者過謁，雖不款留，然開慰已多矣。辱書，審聞別後法履清勝。山門久隳，經始為勞，然龍象所在，淮山已自改觀矣。未期會集，幸為衆自愛。

與佛印禪師二首

阻闊，忽復歲暮。忽枉教翰，具審法履佳勝。久不至京，只衰疾倦於游從，無有會晤之日，惟冀良食自愛。煩置白掛，甚愧厚意。賜茶五角，聊以將意。餘冀倍萬保練。

又

人至，承誨示，知俶裝取道，會見不遠，豈勝欣慰。向冷，跋涉自愛。

`荅王定國二首``潁州`

辱書，感慰。謗燄已熄，端居委命，甚善。然所云百念灰滅，萬事懶作，則亦過矣。丈夫功名在晚節者甚多，定國豈愧古人哉！某未嘗求事，但事來，即不以大小為之。在杭所施，亦何足道，但無所愧怍而已。過蒙示諭，慚汗。若使定國居此，所為當更驚人，亦豈特止此而已。本州職官董華，密人，能具道政事，歎服不已，但恨公命未通爾。靜以待之，勿令中塗齟齬，自然獲濟。如國手棋，不煩大段用意，終局便須贏也。

又

張公臥病，不勝憂懸。急要文集，不敢不付去。在任二年，到京數月，無頃刻暇時。公屬我，文集當有所刪潤，雖不肖豈敢如此。然公知我之深，舉世無比，安敢復有形跡，實願傾副公意萬一，故不敢草草編錄。到潁，方有少暇，正欲編次，而遽索之，且乞定國一言，檢閱既了，仍以相付，幸也。

與趙德麟二首

數日不接，思渴之至。衝冒風雪，起居何如，端居者知愧矣。佛陀波利之虐，一至此耶？乃知退之排斥，不為無理也。呵呵。酒二壺迎勞，惟加鞭！

又

昨日幸接笑語。今日知舉掛，聞之後時，不及往慰，悚息！悚息！三日臂痛，今日幸減，錄舊詩一篇奉呈。聞公亦欲借示詩稿，幸付去人。上清宮成而有德音，意謂守臣當有賀表，如何？如何？謀之於公，幸略垂示。

與辯才禪師

別來思仰日深，比來道體何如？某幸於鬧中抽頭，得此閑郡，雖未能超然遠引，亦退老之漸也。思企吳越諸道友及江山之勝，不去心。或更送老請會稽一次，老師必能為此一郡道俗少留山中，勿便歸安養，不肖更得少接清游，何幸如之。惟千萬保愛。

荅參寥二首

兩得手書，具審法體佳勝。辯才遂化去，雖來去本無，而情鍾我輩，不免悽愴也。今有奠文一首，并銀二兩，託為致茶果一奠之。潁師得書，且喜進道。紙尾待得閑寫去。餘惟萬萬自重。

又

某在潁，一味適其自得也。承惠家園新茗，珍感之至。紫衣腳色已付錢，今冬必得。已託王晉卿取附遞至智果也。四公子亭他輩非吝，但近日人言尤可畏，薄惡之甚，故未可也。必深悉此。潁上人道業必進，託為傳語。聰公病懶不寫書，不訝！不訝！邁已赴河間，來書續附去次。少游近致一場鬧，皆羣小忌其超拔也。今且無事，閑知之。

與汪道濟二首

專使至，辱書，感服存記。且審比來起居佳勝，甚慰馳仰。未卜會見，惟祈保練。

又

某見報移汶上，而敕未下，老病不堪寄任，方欲力辭，未知得免否？令子日夕相見，甚安，知之。

與范純父侍郎二首

到潁半年，始此上問，懶慢之罪，踧踖無地。中間辱書及承拜命貳卿，亦深慶慰。然公議望公在禁林，想即有此拜也。春暖，起居何如？某移廣陵，甚幸。舍弟欲某一到都下乞見，而行路既稍迂，而老病務省事，且自潁入淮矣。不克一別，臨書惘惘。

又

某衰病日侵，而使客旁午，高麗復至，公私勞弊，殆不能堪。但以連歲災傷，不敢別乞小郡。然來年闕食之憂，未知攸濟，日俟罪譴而已。李唐夫一宅甚安，沉酣江山，旬日忘歸，非久赴任也。

與明父權府提刑

到官半歲，依庇德宇，獲遂解去，感服深矣。臨行寵餞再三，益愧眷厚。別後，切想起居佳勝。某已達泗上，迎送人等謹遣還府。今日留一飰，晚遂發去。愈遠左右，回望悵然。尚冀保練，以須顯拜。

與孔毅父二首

到揚吏事清暇，而人事十倍於杭，甚非老拙所堪也。熟觀所歷數路，民皆積欠為大患。仁聖撫養八年，而民未蘇者，正坐此事耳。方欲出力理會，誰肯少助我者乎？此間去公咫尺耳，而過往妄造言語者，或言公欲括田而招兵，近聞得皆虛，想出於欲邀功賞而不願公來者乎？事之濟否，皆天也，君子盡心而已。無由面見，臨紙惘惘。

又

到此得所賜書，即於遞中上謝，豈不達耶？續蒙示諭王景尋文集，某猶及從其人游，當依所教。然近日士大夫以某不作銘誌，故變文為集引耳。已屢辭之，今恐未可遽作也。不罪！不罪！前日得舍弟書報，志公婢偶傷火湯，初甚驚惋，連得書，已全安無痕矣。恐要知。在京數日，見其慧利長進，無病，後母撫之如己出也。除夜紛紛，奉啟不謹。

與范純夫四首

別後不一奉書，懶慢之罪，未有以解，然別時亦先自陳矣。比日履茲初冬，起居佳勝。切聞屢進拜，喜抃無量。與子功同侍邇英，此最縉紳之所榮慕。又聞有旨許講罷奏事，想日有補正也。未緣會合，千萬自重。

又

奉書不數，愧仰可知。辱手教，且審起居佳勝為慰。某凡百粗遣，聞天官之除，老病有加，那復堪此。即當力辭，乞閑郡爾。側聆大用，以快羣望。未間，千萬以時自重。

又

忠文公碑，固所願託附，但平生本不為此，中間數公蓋不得已，不欲卒負初心。自出都後，更不作不為，已辭數家矣。如大觀其一也。今不可復寫，千萬亮察。魯直日會，且致區區。兩辱書皆未荅。直懶爾，別無說。然魯直不容我，誰復能容我者？

又

前日見報，知新拜，即欲奉書為賀。又恐草草，念行投間迫猝，未能便如禮，故不免發數字，想不深訝。不寐之喜，豈獨以樂正好善之故耶？更不必盡談。公議所屬，想公有以處之矣。私意但望公不力辭，若又力辭，乃似辭難矣。餘亦見子由書中。乍熱，起居如何？乍遠，千萬為道自愛。

荅趙德麟二首

人來，辱書。伏審履茲畏暑，起居佳勝為慰。見念之深，正如懷仰之意。不肖獨賴晁無咎在此，方憂其去，若果得德麟為代，真天假老拙也。既未欲來此寄居，常令為於高郵尋安下處，續當馳報也。未問，萬萬自重。

又

別後思仰不可言。竊計起居佳勝。得舍弟書，奉太夫人久服藥，近已康復，伏惟懽慶。到郡兩月，公私勞冗，有稽上問，想未深責。會合未期，惟冀侍奉外，千萬保重。

與人三首

欽服下風，為日久矣，遲暮相從，傾蓋如故。非氣類自然，抑宿昔緣契也。人來，辱手教。得聞起居勝常，堂上康福，感慰深矣。某凡百如故。又得無咎切磨，知幸。

又

久別，思詠日深，衰疾多故，人事弛廢。過蒙手書存錄，益用愧負。比日起居佳勝。如聞已有召命，想即超用，以慰公論。未間，萬萬為國自重。

又

出守幸獲相聚，每得見，翛然忘懷，為益多矣。別來起居何如？到揚，人事紛紛，坐想清游，可復得哉！乍熱，千萬自重。

與范子功四首

見舍弟說，知得雍信，幼孫夭逝，聞之怛然。便欲往見，從者已散去。竊想慈念之深，不能無動，然竟亦何益。惟千萬以理照遣，旦夕面究。

又

辱教，承晚來起居佳勝，團茶及匣子香藥夾等已領，珍感！珍感！栗子之求，不太廉乎？便不得更送一箇篦籬耶？呵呵。

又

宿來起居佳勝。已馳簡邀伯揚，來日會啟聖，公能枉轡，甚幸。子由明日奠酹後，便往啟聖，公可到彼早食也。某略到押賜處，便往。

又

廣嚴之會，謹如教，計必請陳四也。分惠佳茆，感感。獨飲一杯，遂醉，書不成字。

荅李方叔六首

別久，音問缺然。忽承惠教，愧仰何勝。秋暑未過，起居何如？未由會面，萬萬順時珍重。

又

專人辱啟事長書，及手簡累幅，意貺甚厚，非所敢當。又蒙教以不逮，非君子直亮，期人之遠，何以及此。然衰病之餘，豈任此責，愧悚之極。比日起居佳勝。惠示狨皮等物，皆所不敢當，禮曹之傳，蓋妄也。信![竹奄](../../imgs/25bc3.gif)元不發，却付來人。蓋近日親知所寄示，一切辭之，非獨於左右也。千萬恕察。知非久入京，見訪，幸甚。未間，千萬珍重。不宣。

又

前日所貺高文，極為奇麗。但過相粉飾，深非所望，殆是益其病耳。無由往謝，悚汗不已。

又

近者雖獲屢見，迫於多故，不盡區區。別來辱書，且喜體中佳勝。某方杜門請郡，章四上未允，方更請耳。會見未可期，惟千萬順時自愛。至禱。

又

前日辱訪，客衆，不及款話，兩三日又無緣接奉，思企不可言。手教為貺，慚感無量。苦寒，諸況何如？常日不獨以禁令不得瞻奉，又以差館伴，紛紛殊不暇也。衰病疲曳，欲脫而不可得，可勝歎耶？

又

連日殿門祗候，不果致問。辱簡，承起居佳勝。來日行香罷，又須一弔康公，晚乃歸。方叔能枉訪夜話為別，甚幸。餘留面話。

荅潘彥明

辱書，感慰無量。比日起居何如？別來不覺九年，衰病有加，歸休何日？往來紛紛，徒有愧歎。知東坡甚葺治，故人仍復往還其間否？會合無期，臨紙悵惘。

與鞠持正二首

兩日薄有秋氣，伏想起居佳勝。蜀人蒲永昇臨孫知微水圖，四面頗為雄爽。杜子美所謂「白波吹素壁」者，願挂公齋中，真可以一洗殘暑也。近晚，上謁次。

又

知腹疾微作，想即平愈。文登雖稍遠，百事可樂。島中出一藥名白石芝者，香味初若嚼茶，久之甚美，聞甚益人，不可不白公知也。白石芝狀如石耳，而有香味，惟此為辨，秘之！秘之！

`荅趙德麟三首``還朝`

累辱手教，感慰無量。比日起居佳勝。大禮日近，隨分冗迫，未得即見賢者，深增悵惘也。乍寒，萬萬以時自重。

又

紛紛尚未暇往見，思企之極。陰寒，起居佳勝否？甘釀佳貺，輒踐前言，作賦，可轉呈安定否？無事見臨，幸甚。

又

辱教，承台候佳勝。拙疾猶未退，尚潮熱惡寒也。來日必赴盛會，未得，後日猶恐當謁告也。辱意甚寵，適會如此，非所願。幸千萬加恕。子由固當馳赴也。穆公且喜漸安。臥病書此，不謹。

與人三首

吏役往還，得見風采，為幸已多。重承存錄，延顧極厚，感佩無量。自別來，一向冗迫，不即裁謝，慚負可知。令子齋郎至，領手教，且審起居佳勝。乍此暌隔，翹想日深。尚冀珍調，少慰鄙願。

又

辱示長牋，詞旨過重。適少冗迫，來使不敢久稽，未及占詞為荅，想知照未甚訝也。惶恐！惶恐！疊蒙惠長松以扶老病，感佩不可言。天覺臨別時，亦許寄來，因到彼，可為督之。藥名品，方狀精詳之極，非故人留意之深，何以及此。未有以荅厚意，但積悲感。都下委示及。

又

疊辱臨訪，欲少款奉。多事因循，繼以臥病，負愧深矣。知明日啟行，無緣面別，尚冀保練。

與王賢良

近辱臨訪，連日紛冗，不及款奉。竊惟起居佳勝。寵示新作，感服至意。

荅楊濟甫

久以私撓不作書，累蒙惠問，且審起居佳勝，為慰。衰年責咎，移殃家室。此月一日以疾不起，痛悼之深，非老人所堪，奈何！奈何！又以受命出帥定武，累辭不獲，須至勉強北行。家事寥落，懷抱可知。因見青神王十六秀才，亦為道此。會合何時，臨書悽斷。惟千萬順時自愛。

與子安兄四首

十九郎兄弟遠至，特蒙手誨，恭審比來尊體佳勝，甚慰繫望。骨肉久別乍聚，問訊親舊，但有感歎。知兄杜門守道，為鄉里推愛。弟久客倦游，情懷常不佳。日望歸掃墳墓，陪侍左右耳。方暑，敢冀以時自重。

又

往蒙示先伯父事跡，但有感涕，專在卑懷。重承誨諭，惶悚之至。正冗迫中，不敢久留來人。未暇寫諸親知書，乞為致意，非久徧發也。

又

墓表又於行狀外尋訪得好事，皆參驗的實。石上除字外，幸不用花草及欄界之類。才著欄界，便不古，花草尤俗狀也。唐以前碑文皆無。告照管模刻子細為佳。不罪！不罪！

又

每聞鄉人言，四九、五九兩姪為學勤謹，事舉業尤有功，審如此，吾兄不亡矣。惟深念負荷之重，益自修飭，乃是顏、閔之孝，賢於毀頓遠矣。此間五郎、六郎乍失母，毀痛難堪。亦以此戒之矣。吾兄清貧遭此，固不易處。某亦為一年兩喪，困於醫藥殯斂，未有以相助，且只令楊濟甫送二千為一奠，餘俟少暇也。

與聖用弟三首

聖用小二秀才弟。別後冗迫，不即奉書，想未訝也。比日體中佳安。今日榜出，且喜小十捷解，喜慰之極。此郎君為學勤至，文詞成就，來春必殊等也。前賀無疑。向聞弟當復入來，想必成行也。小十甚安健，日夕相見，不用憂。未相會間，千萬保愛。子由為朝陵去，未及奉書。

又

十郎司理不及別作書。初官，但事事遵稟小二叔教誨。官事勿茍簡，公勤靜恕，勿急求舉主，曹事辦集，上官必不汝遺。劉漕行父，叔與之契舊，因見，但道此意，俟到定州款曲作書也。餘惟侍奉外多愛。夜中，目昏不成字，勿訝！勿訝！

又

方叔兄未及拜書，且為致意。子安三哥近有書，未及再上狀，因見，亦為致懇。

`與子由``赴定州`

某為迫行事冗，不及作孫子發書，乞為致意。近者奏辟，吏部胥子初妄執言，本官係合入遠人，礙辟舉條，及反覆詰之，乃始伏云。若今年九月二十七日本官成資後別無遺闕，即不該入遠，可以奏辟。某尋有公文申部，乞會問本州，即見得成資已前有無遺闕。凡爭數日，乃肯據狀會同，請與孫子發言，略說與本州官員，言早與果決分明，回一成資無遺闕文字來，免為猾胥妄生枝節。或更孫宣德與一願就及本州官員及所頃替非有服親一狀，尤佳。京師，大抵官不事事而吏橫也。

與參寥

吳子野至，出潁沙彌行草書，蕭然有塵外意，決知不日脫穎而出，不可復沒矣。可喜！可喜！近遞中附呂丞相所奏妙總師號牒去，必已披受訖。即日起居何如？某來日出城赴定州，南北敻隔。然請會稽之意，終未已也。更當俟年歲間耳。未會間，千萬善愛。

荅范純父

所示連日入問聖候，極是！極是！見說執政逐日入問，宗室亦逐日問候也。已將簡報錢尹，令府中差人徧報諸公矣。

與孫子發二首

專人來辱書，承近日尊體佳勝。蒙許就辟，慰浣深矣。奏檢附呈已發訖。某行期不過九月半間，會見不遠，更祈順時自重。

又

貴眷各計安勝，公宇已令粗葺，什物麄陋，然亦粗足。更有幹，示喻。途中幸不滯留，早到慰勤遲，幸也。

與錢濟明二首

別後至今，遂不上問，想察其家私憂患也。遠辱專使手書，且審侍奉起居康勝，感慰兼集。老妻奄忽，今已半年，衰病豈復以此自纏。但晚景牢落，亦人情之不免。重煩慰諭，銘佩至意。然公亦自有愛女之戚初不知，奉踈後時，慚負不已。出守中山，謂有緩帶之樂，而邊政頹壞，不堪開眼，頗費鋤治。近日逃軍衰止，盜賊皆出疆矣。幕客得李端叔，極有助。聞兩浙連熟，呻吟瘡痍，遂一洗耳。何時會合，臨書惘惘。

又

寄惠洞庭珍苞，塞上所不識，分餉將吏，並戴佳貺也。無以為報，親書松醪一賦為信，想發一笑也。近得單季隱書云：公有一癇藥方，極神奇。某長孫有此病，多年不差，可見傳否？如許，幸遞中示及。

`與孫子發二首``南遷`

人還，辱教，具審別後起居佳勝，貴眷各康寧，至慰！至慰！某到郡甚健。忝鄉且親，平時不為不知公，因此行，觀公舉措，方恨前此知公未盡，勉進此道為朋友光寵。餘惟萬萬以時自愛。

又

子發以古人自期，信道深篤，雖窮達在天，未可前定，然必有聞於時而傳於後也。幸益自愛重，以究遠業。臨行，不盡區區。

與開元明師二首

辱簡，并惠扇碑，及借示木石等，皆佳妙。但去長物為陸行計，無所置之，謹留筆一束，以領雅意。餘回納，不訝！不訝！

又

辱書，具審法履佳勝。且知從者嘗至符離，見待久之，感愧深矣。借示跋尾石刻，足見存誠篤至，却附來人納上元本。未會集間，千萬珍重。

與任德翁

半月不面，思仰深劇。辱書，承孝履如宜。金陵雖久駐，奉伺不至，知亦留滯如此。某在磁湖夾阻風已累日，今日風亦不苦順，且寸進前去，恐亦未能遠也。不知德翁今晚能到此否？傾渴之至。

與張元明二首

前日承追餞南都，又送子由至筠，風義之厚，益增感慨。比日具審起居佳勝。萬里之別，後會杳未有期。伏乞善加保練。

又

遠辱專人惠書，輔以藥物，極濟所乏，衰疾有賴矣。感刻！感刻！不知何時還蜀中，自此音問遂隔，曷勝惘惘。

與黃元翁

某垂老投荒，衆所鄙遠，見孫提點言，獨有存恤孤旅之意，感激不已。到治下當作陸行，必留數日款見也。

荅劉無言

此行但有感恩知罪，省分絕欲。守此四言，行之終身，庶保餘年，得還田畝，但未知有無後命爾。

與孫子發三首

別來思企不可言。比日尊體何如？某蒙庇粗遣，旦夕離南都，如聞言者尚紛紛，英州之命，未保無改也？凡百委順而已。幸不深慮。愈遠，萬萬以時自重。

又

郡中諸公，未能一一奉狀，因見，各為致意。過真定，見楊采朝議。此人有實學隱德，河朔似此者，以一二數矣。其子迪簡亦善吏，某已舉之矣。欲告提刑大夫來年一京削，敢煩子發為道此懇，或持此簡呈憲使，又幸。

又

一起寫書十六七封，不能復謹，勿罪！勿罪！

與程德孺

在定辱書，未裁荅間，倉猝南來，遂以至今。比日竊惟起居佳勝。老兄罪大責薄，未塞公議，再有此命，兄弟俱竄，家屬流離，汙辱親舊。然業已如此，但隨緣委命而已。任德翁同行月餘，其見老兄處憂患，次第可具問，更不詳書也。懿叔赴闕今何在？因書道區區。後會無期，臨書惘惘。餘熱，萬萬以時珍重。

`荅錢濟明三首``惠州`

專人遠辱書，存問加厚，感悚無已。比日，郡事餘暇，起居何如？某到貶所，闔門省愆之外，無一事也。瘴鄉風土，不問可知，少年或可久居，老者殊畏之。唯絕嗜欲、節飲食，可以不死，此言已書諸紳矣。餘則信命而已。近來親舊書問已絕，理勢應爾。濟明獨加厚於舊，高義凜然，固出天資。但愧不肖何以得此。會合無期，臨紙愴恨。

又

近在吳子野處領手教，尚稽荅謝，愧悚之至。遠蒙差人，固佩荷契義，而卓契順者，又可奇也。無以荅其意，與寫數紙，公可取一閱也。寄惠白术，極所欲得也。牋格甚高，想見風裁，回信惟有紫團參一板，疑可以奉親故，不可以微鮮為愧也。兩兒子曾拜見否？凡百想有以訓之。幼子過相隨，甚幹事，且不廢學。蒙令子惠書，回荅簡率，一一封納，必不罪也。

又

嶺南家家造酒，近得一桂酒法，釀成不減王晉卿家碧香，亦謫居一喜事也。有一頌，親作小字錄呈，切勿示人，千萬！千萬！

荅張嘉父

久不奉書，過辱不遺，遠枉教尺，具審起居佳勝，感慰交集。著述想日益富。示諭治春秋學，此學者本務，又何疑焉。此書自有妙用，學者罕能領會，若求之繩約中。乃近法家者流，苛細繳繞，竟亦何用。惟丘明識其妙用，然不肯盡談，微見端兆，欲使學者自見之，故僕以為難，蓋嘗悔少作矣，未敢輕論也。凡人為文，至老，多有所悔。僕嘗悔其少矣，然著成一家之言，則不容有所悔。當且博觀而約取，如富人之築大第，儲其材用既足，而後成之，然後為得也。愚意如此，不知是否？夜寒，筆凍眼昏，不罪！不罪！

荅徐得之二首

張君來，辱書存問周至，感激不已。即日哀慕之餘，孝履如宜。某到惠已半年，凡百粗遣，既習其水土風氣，絕欲息念之外，浩然無疑，殊覺安健也。兒子過頗了事。寢食之餘，百不知管。過亦頗力學長進也。子由頻得書，甚安。一家今作四處，住惠、筠、許、常也，然皆無恙。得之見愛之深，故詳及之，不須語人也。瞻企邈然，臨書惘惘。乍熱，惟萬萬節哀順變自重。

又

詹使君，仁厚君子也，極蒙他照管，仍不輟攜具來相就。極與君猷相善，每言及，相對悽然。君猷諸子得耗否？十四郎後來修學如何？

荅吳秀才

人來，領書，且喜尊體佳勝。并示歸鳳賦，興寄遠妙，詞亦清麗，玩味爽然。然僕方杜門念咎，不願相知過有粉飾，以重其罪。此賦自別有所寄，則善，不肖決不敢當，幸察之！察之！

* * *

