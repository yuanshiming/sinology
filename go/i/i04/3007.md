

## 蘇東坡全集

##### 東坡續集
　　　`卷七`

* * *

書簡一百八十首

荅參寥三首

專人遠來，辱手書，并示近詩，如獲一笑之樂，數日喜慰忘味也。某到貶所半年，凡百粗遣，更不能細說，大略只似靈隱天竺和尚退院後，卻在一箇小村院子，折足鐺中，罨糙米飯喫，便過一生也得。其餘，瘴癘病人。北方何嘗不病，是病皆死得人，何必瘴氣。但苦無醫藥。京師國醫手裏死漢尤多。參寥聞此一笑，當不復憂我也。故人相知者，即以此語之，餘人不足與道也。未會合間，千萬為道善愛自重。

又

頴沙彌書迹巉聳可畏，他日真妙總門下龍象也，老夫不復止以詩句字畫期之矣。老師年紀不少，尚留情詩句字畫間為兒戲事耶？然此回示詩，超然真游戲三昧也。居閑，不免時時弄筆。見索書字要楷法，輒生數篇，終不甚楷也。只一讀了，付頴師收，勿示餘人也。雪浪齋詩尤奇偉，感激感激！轉海相訪一段奇事。但聞海舶遇風，如在高山上墜深谷中。非愚無知與至人，皆不可處。胥靡遺生，恐吾輩不可學。若是至人無一事，冒此嶮做甚麼？千萬勿萌此意。頴師喜於得預乘桴之游耳。所謂無所取裁者，其言不可聽，切切！相知之深，不可不盡道其實耳。自揣餘生，必須相見，公但記此言，非妄語也。

又

凈慧琳老及諸僧知，因見致懇。知為默禱於佛，令亟還中州，甚荷至意。自揣省事以來，亦粗為知道者。但道心屢起，數為世樂所移奪，恐是諸佛知其難化，故以萬里之行相調伏爾。少游不憂其不了此境，但得他老兒不動懷，其餘不足云也。俞承務知為少游展力，此人不凡，可喜可喜！今有一書與之，告專一人與轉達。仍有書，令兒子輩準備信物，令送去俞處，託求穩當舶主，附與廣州何道士也。見說自有斤重腳錢，數目體例甚熟。

荅南華辯禪師五首

竄逐流離，愧見方外人之舊。達觀一視，延館加厚，洗心歸休，得見祖師，幸甚幸甚！人來，辱書，具審法體佳勝，感慰兼集。某到惠已二百日，杜門養痾，凡百粗遣，不煩留意念。

又

專人遠來，獲手教累幅，具審法履佳勝，感慰兼集。又蒙遠致筠州書信，流落羇寓，每煩凈衆，愧佩深矣。承惠及罌粟鹽豉等，益荷厚意。泉銘模刻甚精。某此凡百如宜，不煩念及。未由瞻謁，懷想不已。熱甚，惟萬萬為衆自愛。

又

所要寫柳碑，大是山中闕典，不可不立石。已輟忙揮汗寫出，仍作一小記。成此一事，小生結緣於祖師不淺矣。荒州無一物可寄，只有桄榔杖一杖，木韌而堅，似可采，勿笑勿笑！舍弟及聰師等書信領足。此自有人去，已發書矣。張惠蒙去歲為令看船，不得禮拜祖師及衣鉢，甚不足。今因來人，令相照管一往，不訝喧聒。此子多病，來時告令一得力庄客送回也。留住五七日可矣。

又

凈人來，辱書，具審法體勝常，深慰馳仰。至此二年，再涉寒暑，粗免甚病。但行館僧舍，皆非久居之地，已置園築室，為茍完之計，方斫木陶瓦，其成當在中冬也。

又

近苦痔疾，極無聊，看書筆硯之類，殆皆廢也。而要寫王維、劉禹錫碑，未有意思下筆。又觀此二碑格力淺陋，非子厚之比也。

荅王商彥

忝親戚之末，未嘗修問左右，又方得罪屏居，敢望記及之。專人遠來，辱牋教累幅，稱述過重，慰勞加等，幸甚。即日履茲秋暑，尊體何如？某仕不知止，臨老竄逐，罪垢增積，玷污親友。足下昆仲，曲敦風義，萬里遣人問安否，此意其可忘。書詞雅健，陳義甚高，但非不肖所稱也。蜀粵相望天末，何時會合，臨書惘惘，未審受任何地。來歲科詔，竚聞峻擢，以慰願望。未間，更冀若時自重。

`與程天侔七首``惠州`

去歲過治下，幸獲接奉，別後有闕上問，過沐省記。遠辱手教，且審起居佳勝，感慰兼集。長牋見寵，禮意過當，非衰廢所宜承當。伏讀愧汗而已。未由會見，萬萬以時自重。

又

乏人寫公狀，幸恕簡略，示諭固合如命，但罪廢閑冷，衆所鄙遠，決無響應之理。近發書，多不荅，未欲頻瀆也。幸矜察。

又

至後福履增勝。辱訪，不果見，悚怍無量。寵惠羊酒紙茗，極荷厚意，荅謝稽緩。不罪不罪。

又

適辱訪別，豈勝悵仰。晚來起居佳勝。為餞蔡守，遂不得詣違。尚丐珍練。

又

少事干煩，過河源日，告伸意仙尉差一人捭木匠作頭王皐，暫到郡外，令計料數間屋材，惟速為妙。為家私紛冗，不及寫書，千萬勿罪！幸甚！

又

江君訪別，本欲作書，醉熟手軟，不能多書，獨遣此紙而已。老拙慕道，空能誦楞嚴之語，而實無所見，賢者得之，便能發明如此。誦語精妙，過辱開示，感怍無已。龍眼晚實愈佳。特蒙分惠，感怍之至。錢數封呈，煩聒，增悚！

又

白鶴峯新居成，當從天侔求數色果木，太大則難活，太小則老人不能待，當酌中者。又須土碪稍大不傷根者為佳。不罪不罪！

與程正輔提刑二十四首

近聞使旆少留番禺，方欲上問。候長官來，伏承傳誨，意旨甚厚，感怍深矣。比日履茲新春，起居佳勝。知車騎不久東按，儻獲一見，慰幸可量。未間，伏冀以時自重。

又

竄逐海上，諸況可知。聞老兄來，頗有佳思。昔人以三十年為一世，今吾老兄弟不相從四十二年矣，念此，令人悽斷。不知兄果能為弟一來否？然亦有少拜聞。某獲譴至重，自到此旬日外，便杜門自屏，雖本郡守，亦不往拜其辱，良以近臣得罪，省躬念咎，不得不爾。老兄到此，恐亦不敢出迎。若以骨肉之愛，不責末禮而屈臨之，餘生之幸，非所敢望也。其餘區區，殆非紙墨所能盡。惟千萬照悉而已。德孺、懿叔久不聞耗，想頻得安問。八郎、九郎亦然。令子幾人侍行？若巡按必同行，因得一見，又幸。舍弟近得書，云在湖口見令子新婦，亦具道尊意，感服不可言。

又

專人至，承賜教累幅，感慰兼極。比日履茲春陽，尊體佳勝。知春夏間方按行此邦，豈勝繫望。韶州風物甚美。園亭德孺所治，殊不知有可與為樂者否？未披奉間，更冀若時保練。

又

老兄近日酒量如何？弟終日把盞，積計不過五銀盞耳。然近得一釀法，絕奇，色香味皆疑於官法矣。使旆來此有期，當預醞也。向在中山，創作松醪，有一賦，閑錄呈，以發一笑。

又

數日聞使旆來此，喜慰不可言。方欲遣人奉狀，遽捧手教，感愧兼至。比日涉履風濤，起居佳勝。旦夕瞻奉，併陳區區。

又

某深欲出迎郊外，業已杜門，知兄知愛之深，必不責此，然愧悚甚矣。專令小兒走舟次也。知十秀才侍行，喜得會見，不及別奉書。

又

昨日辱臨，款語傾盡，感慰深矣。經宿起居佳勝。所貺皆珍奇，物意兩重，敢不拜賜。少頃面謝。

又

謫居窮寂，誰復顧者。兄不惜數舍之勞，以成十日之會，惟此恩意，如何可忘。別後不免數日牢落，竊惟尊懷，亦悵然也。但凝望沛澤北歸，將復會見爾。到廣少留否？比日起居何如？某到家無恙，不煩念及。未參候間，萬萬若時自重。

又

河源事，上下繆悠而已。有一信篋并書，欲附至子由處，輒以上干，然不須專差人，但與尋便附達，或轉託洪吉間相識達之。其中乃是子由生日香合等。他是二月二十日生，得前此到為佳也。不罪不罪！

又

兩甥相聚多日，備見孝義之誠，深慰所望。未暇別書，悉之悉之！兒子適令幹少事，未及拜狀。輒已和得白水山詩，錄呈為笑。并亂做得香積數句，同附上。前本併納去。䃁字輒用椏字，蓋攀例也。呵呵。

又

近檢法行奉書，未達間，伏蒙賜教，并寄惠柑子，此中雖有，然似此佳者，即不識也。但十有一二壞耳。謹如教略嘗，不多啖也。比日還府以來，起居佳勝。某與兒子如昨，不煩念及。大郎、三郎有近耗未？歲暮無緣會合，惟冀若時珍練。

又

和示香積詩，真得淵明體也。某喜用陶韻作詩，蓋有四五十首，不知老兄要錄何者？待稍閑，編成一軸附上也，只告不示人耳。橋錢必不足用，學錢且告老兄留取。切告切告。前所問者，已得實狀，本州必已申去，蓋亦只止是矣。

又

近鄉僧法舟行，奉書必達。惠州急足還，辱手教，且審起居佳勝，感慰兼集。寵示詩域醉鄉二首，格力益清妙。深欲繼作，不惟高韻難攀，又子由及諸相識皆有書，痛戒作詩，其言切甚，不可不遵用。空被來貺，但慙汗而已。兄欲寫陶體詩，不敢奉違，今寫在揚州日二十首寄上，亦乞不示人也。未由會合，日聽除音而已。餘惟萬萬若時自重。

又

承服溫胃藥，舊疾失去，伏惟慶慰。反復尋究，此至言也。拙恙亦當服溫平行氣藥耳。德孺書信已領，尚未聞所授，豈當到闕乎？兄亦歸覲耳，何用更求外補。惠及佳麫，感怍。適有河源乾菌少許，并香篆一枚，頗大，謾納去作笑。有肉蓯蓉，因便寄示少許，無即已也。侯晉叔，實佳士，頗有文采氣節。恐兄不久歸闕，此人疑不當遺也，故略為記之。不罪！

又

少懇冒聞。向所見海會長老，甚不易得。院子亦漸興葺。已建法堂甚宏壯，某亦助施三千緡，足令起寢堂，歲終當完備也。院旁有一陂，詰曲羣山間，長一里有餘。意欲買此陂，`屬百姓見說數十千可得。`稍加葺築，作一放生池。囊中已罄，輒欲緣化。老兄及子由各出十五千足，某亦竭力共成此事。所活鱗介，歲有萬數矣。老大沒用處，猶欲作少有為功德，不知兄意如何？可，便乞附至，不罪不罪！

又

此中魚湖之利，下塘常為啟閉之所，歲終竭澤而取，略無脫者。今若作放生池，但牢築下塘，永不開江，水漲冒，即聽其自在出入，則所活不貲矣。

又

廣州多松脂，閎甫嘗買，用桑皮灰煉得甚精，因話告求數斤。仍告正輔與買生者十斤，因便寄示。舶上硫黃如不難得，亦告為買通明者數斤，欲以合藥散。鐵爐熬，可作時羅夾子者，亦告為致一副史。飲者三物，皆此中無有。不罪。

又

某前者留博羅一日，再見鄧道士，所聞別無異者，方欲邀來郡中款問也。續寄丹砂已領，感愧之極。某於大丹未明了，直欲以此砂試煮煉，萬一伏火，亦恐成藥耳。成否當續布聞。比日得七哥書，遞中已附謝也。六郎、十郎各計安，未及別書。所要書字墨竹，固不惜，徐寄去也。外曾祖遺事錄呈。

又

蜜極佳，荔枝蒙頒賜，謹附謝懇。蘇州錢倅，差一般家人，又借惠力院一行者契順，與宜興通問，萬里勞人，甚愧其意。因令附此書，或略賜照管，幸甚。卒子與借請少許，幸甚幸甚！

又

忽復殘臘，會合無緣，不能無天末流離之念也。急足回，辱書，具審尊體康勝。仍示佳句五章，字字新奇，歎咏不已。老嫂奄隔，更此徂歲，想加悽斷，然終無益，惟日遠日忘，為得理也。某近苦痔，殊無聊，杜門謝客，兀然坐忘爾。新春，為國自愛，早膺北歸殊寵。

又

某覩近事，已絕北歸之望。然中心甚安之。未話妙理達觀，但譬如元是惠州秀才，累舉不第，有何不可。知之免憂。詩屢欲和，韻嶮又已更老手五賡，殆難措辭也，亦苦痔無情思耳。惠黃雀，感愧感愧！子由一書，告蚤入皮筒，幸甚幸甚！

又

河南兄弟已歸，左右想哀慕之極，切希為親自寬也。近有慰疏，未暇別紙。

又

殘臘只數日，感念聚散，不能無異鄉之嘆，不審兄諸況如何？子舍到否？新年不獲奉觴，惟祝早膺召命。未間，更乞為時自重。

又

人來，辱書。伏蒙履茲新春，起居佳勝。至孝通直已還左右，感慰良深。且聞有北轅之耗，尤副卑望。詠史等詩高絕，每篇乃是一論，屈滯它作絕句也。前後惠詩皆未和，非敢懶也。蓋子由近有書，深戒作詩，其言切至，云當焚硯棄筆，不但作而不出也。不忍違其憂愛之意，故遂不作一字，惟深察。吾兄近詩益工，孟德有言：「老而能學，惟吾與袁伯業。」此事不獨今人不能，古人亦自少也。未拜命間，頻示數字，慰此牢落。餘惟萬萬為時自重。

與廣東提舉蕭大夫二首

春和，切惟起居佳勝。某罪譴，得託跡麾下，幸甚。到惠即欲上問，杜門省咎，人事俱廢，以故後時，想不深訝。未緣瞻奉，伏冀為時自重。

又

伏審使旆巡按至惠，得遂際見，何幸如之。某始寓僧舍，凡百不便。近因正輔至郡，許假館行衙，不及面稟，輒已遷入，悚側不已。想仁念顧恤，不深訝也。

荅王敏仲四首

再辱手教，感戴深矣。仍審比日台候康勝，至慰至慰！某凡百如昨。新屋旦夕畢工，即遷入。長子邁自浙中般挈，由循州徑路來，閏月可至此。漸似無事，可以卻掃安居矣。新政愷悌，已穆然嶺海間矣。更蒙下訪，粗識仁人之用心也。欣慰之極，未緣面盡，臨書惋結。

又

浮玉聞遂化去，殊不知異事，可聞其略乎？其母今安在？謗者之言，何足信也。丹元事亦告盡錄示，決不示人也。起居之語未曉，亦告指示。近頗覺養生事絕不用求新奇，惟老生常談，便是妙訣，咽津納息，真是丹頭，仍須用尋常所聞般運泝流法，令積久透徹乃效也。孟子曰：「事在易而求諸難，道在邇而求諸遠。」董生云：「尊其所聞則高明矣，行其所知則光大矣。」

又

春候清穆，竊惟按馭多暇，起居百福，甘雨應期，遠邇滋洽，助喜慰也。某凡百粗適，遷新居已浹日，小窗疏籬，頗有幽趣。賤累亦不久到矣。未期瞻奉，萬萬為國自重。

又

兩蒙賜教，慰感深至。曾因周循州行，奉狀想已塵覽。即日台候何如？越人事嬉游，盛於春時，高懷俯就，想復與衆同之，天色澄穆，亦惟此時也。莫緣陪後乘，西望增慨。

與范純夫

某謫居瘴鄉，惟靜絕欲念，為萬全之良藥。公久已爾，不在多祝也。子由極安常，燕坐胎息而已。有一書附納。長子邁自宜興挈兩房來，已到循州，一行並安。過近往迎之，得耗，旦夕到此。某見獨守舍耳。次子迨在許下。子由長子名遲者，官滿來筠省覲，亦不久到。恐要知。六婦與二孫並安健。過去日，留一書并數品藥在此，今附何秀才去。如聞公目疾尚未平，幸勿過服涼藥。暗室瞑坐數息，藥功何緣及此。兩承惠錫器，極荷重意。丹霞觀張天師遺跡，儻有良藥異事乎？令子不及別書，侍奉外多慰。子功之喪，忽已除祥，哀哉奈何。諸子想各已之官，某孫婦甚長，旦夕到此矣。

與蕭朝奉

近得見令兄提舉，稍聞動止之詳，為慰。少事輒冒聞，幸恕率易。兒子邁般挈數房賤累，自虔易小舟，由龍南江至方口，出陸至循州，下水到惠。賤官重累，敢望矜恤。特為於郡中諸公，醵借白直數十人送至方口，計未遠出州界，切望垂念。已於循州擘畫得數十人至方口迎之也。流落困苦，想加愍察。

荅王莊叔二首

遠辱教書，具道三十年前都下與先人往還，伏讀感涕。仁人念舊，手簡見及，足矣。書辭累幅，禮意莊重，此何過也。伏審斬焉在疚，哀慕之餘，起居如宜。某罪廢遠屏，有玷知識，重蒙獎飾，衰朽增光，會合未期，尚冀節哀自重。

又

某多病杜門，人事都絕，懶習已成，筆硯殆廢。承長牋寵貺，裁謝茍簡，愧負深矣。黃茆海瘴正作於秋。蒸暑麾汗，不能盡意，恕之。

與循守周文之二首

近日屢獲教音，及林增城至，又得聞動止之詳，并深感慰。桃荔米酒，諸信皆達矣。荷佩厚眷，難以盡喻。今歲荔子不熟。土產早者，既酸且少；而增城晚者不至，方有空寓嶺表之歎。忽信使至，坐有五客，人食百枚，飽外又以歸遺，皆云其香如練家紫，但差小耳。二廣未嘗有此異哉。又使人健行，八百枚無一損者，此尤異也。林令奇士幸此少留，公所與者，故自不凡也。蒸暑異常，萬萬以時珍嗇。

又

鄭君知其俊敏篤問學，觀所為詩文，非止科場手段也。人去，忙作書，不及相見，且致此意。李公弼亦再三傳語。承許遠訪，何幸如之。海州窮獨，見人即喜，況君佳士乎。林行婆當健，有香與之，到日告便送去也。八郎房下不幸傷悼。

與封守朱朝請二首

前日蒙示所藏諸書，使末學稍窺家傳之秘，幸甚幸甚！恕先所訓，尤為近古。某方治此書，得之，頗有所開益。拜賜之重，如獲珠貝，又重煩令子運筆，益用愧悚。老拙不揆，輒立訓傳，尚未畢工，異日當以奉呈也。新說方熾，古學崩壞，言之傷心。區區所欲陳，未易究也。臨紙慨然。

又

公於春秋發明固多矣，舍弟頗治此學，異日相見，當出其書互相考也。然此書近遭廢錮，尚未蒙牽復，公尚敢言及耶？想當一噱。

與李大夫

近奉狀，已達。比日，伏計起居佳勝。旱勢如此，撫字之懷，想極焦勞。舊見太平廣記云，以虎頭骨縋之有龍湫潭中，能致雨，仍須以長綆繫之，雨足乃取出，不爾雨不止。在徐與黃試之，皆驗，敢以告。

與周文之二首

近蒙寄示畫圖及新堂面勢，仍求榜名。嶺南無大寒甚暑，秋冬之交，勾萌盜發，春夏之際，柯葉潛改，四時之運默化，而人不知。民居其間，衣食之奉，終歲一律，寡求而易安，有足樂者。若吏治不煩，即其所安而與之俱化，豈非牧養之妙手乎？文之治循，已用此道，故以默化名此堂，如何？可用，便請題榜也。

又

聞公服何首烏，是否此藥溫厚無毒？李習之傳正爾，噯之無炮製。今人乃用棗或黑豆之類蒸熟，皆損其力。僕亦服此藥，但采得，陰乾，便搗羅為末，棗肉或煉暵，和入臼中，萬杵，乃丸服。極有力，無毒。恐未得此法，故以奉白。

與人

累日欲上謁，竟未暇。辱教，承足疾未平，不勝馳繫。足疾惟葳靈仙、牛膝二味為末，密丸，空心服，必效之藥也。但葳靈仙難得真者，俗醫所用，多藁本之細者爾。其驗以味極苦，而色紫黑，如胡黃連狀，且脆而不韌，折之，有細塵起，向明示之，斷處有黑白暈，俗謂之有鴝鵒眼。此數者備，然後為真，服之有奇驗。腫痛拘攣皆可已，久乃有走及奔馬之效。但與牛膝二物當等分，或視臟氣虛實，酒及熟水皆可下，獨忌茶耳。犯之，不復有效。若常服此，即每歲收榱皁莢芽之極嫩者，如造草茶法，貯之，以代茗飲。此效屢嘗目擊。知君疾苦，故詳以奉白。元素書已作，稍暇詣見。

與惠州都監

君南來，清節幹譽，為有識所稱，皆曰：「此東坡弟子由門下客也。」兩漢之士，多起於游徼卒史。至公卿者多矣。願君益廣學問，以期遠到。

與史氏太君嫂

某謫海南，狼狽廣州，知時姪及弟，流落中尤為慶。乃知三哥平生孝義，廉靜自守，嫂賢明教誨有方，天不虛報也。明日當渡大海，聊致此書，嫂知意而已。

`與林濟甫二首``儋耳`

眉兵至，承惠書，具審尊體佳勝，眷愛各安。某與幼子過南來，餘皆留惠州。生事狼狽，勞苦萬狀，然胸中亦自有翛然處也。今日到海岸，地名遞角場，明日順風即過矣。回望鄉國，真在天末，留書為別。未間，遠惟以時自重。

又

某兄弟不善處世，並遭遠竄，墳墓單外，念之感涕。惟濟甫以久要之契，始終留意，死生不忘厚德。

荅劉元忠

近別，伏惟起居安勝。短牋不盡意，察之。柳伯通因會，為致區區。歐陽秀才寘談道甚妙，可與閑游。懷思文忠公，愛其屋上烏，況族子弟之佳者乎！餘惟萬萬若時自重。

荅王敏仲

兒子還，辱手書，具審起居佳勝，感慰兼極。舟行至扶胥，急足示問，乃知有袁州之命，歎惋不已。行止孰非天者？復何言哉！道眼所照，知已平適，但治行怱遽，亦少勞神矣。

`荅程全父推官六首``儋耳`

別遽逾年，海外窮獨，人事斷絕，莫由通問。舶到，忽枉教音，喜慰不可言。仍審起居清安，眷愛各佳。某與兒子粗無病，但黎蜒雜居，無復人理，資養所急，求輒無有。初至，僦官屋數椽，近復遭迫逐，不免買地結茅，僅免露處，而囊為一空。困厄之中，何所不有，置之不足道，聊為一笑而已。平生交舊，豈復夢見，懷想清遊，時誦佳句，以解牢落。此外，萬萬以時自重。舶回，怱怱布謝。

又

閣下才氣秀發，當為時用久矣。遐荒安可淹駐，想益輔以學，以昌其詩乎？僕焚毀筆硯已五年，尚寄味此學。隨行有陶淵明集。陶寫伊鬱，正賴此耳。有新作，遞中示數篇，乃珍惠也。山川風氣能清佳否，孰與惠州比？此間海氣蒸溽不可言，引領素秋，以日為歲也。寄貺佳酒，豈惟海南所無，殆二廣未嘗見也。副以糖水精麫等，一一感銘，非眷存至厚，何以得此，悚怍之至。此間紙不堪覆瓿，攜來者已竭。有便，可寄百十枚否？不必甚佳者。

又

便舟來，辱書問訊既厚矣，又惠近詩一軸，為賜尤重。流轉海外，如逃深谷，既無與晤語者，又書籍舉無有，惟陶淵明一集，柳子厚詩文數冊，常置左右，目為二友。今又辱來貺，清深溫麗，與陶柳真為三矣。此道比來幾熄，海北亦豈有語此者耶？新春，伏想起居佳勝。某與小兒亦粗遣，窮困日甚，親友皆疏絕矣。公獨收恤如舊，此古人所難也。感怍不可言，惟萬萬以時自愛。

又

令子先輩辱書及新詩，感慰彌甚，筆力益進，家有哲匠矣，何復下問乎？老病百事皆廢，尤倦寫書，故止附此紙耳，不別緘也。不罪不罪！

又

兒子比抄得唐書一部，又借得前漢欲抄。若了此二書，便是窮兒暴富也。呵呵。老拙亦欲為此，而目昏心疲，不能自苦，故樂以此告壯者爾。紙茗佳惠，感怍感怍！丈丈惠藥米醬姜糖等，皆已拜賜矣。江君先輩辱書，深欲裁謝，連寫數書，倦甚，且為多謝不敏也。

又

久不得毗陵信，如聞浙中去歲不甚熟，曾得家信否？彼土出藥否？有易致者，不拘名物，為寄少許。此間舉無有，得者即為希奇也。間或有粗藥，以授病者，入口如神，蓋未嘗識耳。

荅程天侔三首

去歲僧舍屢會，當時豈知為樂，今者海外無復夢見。聚散憂樂，如反覆手，幸而此身尚健。得來訊，喜侍奉清安，知有愛子之戚。襁褓泡幻，不須深留戀也。僕離惠州後，大兒子房下亦失一男孫，悲愴久之，今則已矣。此間食無肉，病無藥，居無室，出無友，冬無炭，夏無寒泉，然亦未易悉數，大率皆無耳。惟有一幸，無甚瘴也。近與小兒子結茅數椽居之，僅庇風雨，然勞費已不貲矣。賴十數學生助工作，躬泥水之役，愧之不可言也。尚有此身，付與造物者，聽其運轉，流行坎止，無不可者。故人知之，免憂。夏熱，萬萬自愛。

又

近得子野書，甚安。陸道士竟以疾不起，葬于河源矣。前會豈非一夢耶？僕既病倦不出，然亦無與往還者，闔門面壁而已。新居在軍城南，極湫隘，粗有竹樹，烟雨濛晦，真蜒塢獠洞也。惠酒絕佳。舊在惠州，以梅醞為冠，此又遠過之。牢落中得一醉之適，非小補也。

又

新詩過蒙寵示，格律深妙，非淺學所能彷彿，歎誦不已。老拙無以荅厚意，但藏之，永以為好耳。

與鄭嘉會二首

舶人回，奉狀必達。比日起居佳勝，貴眷令子各安。某與過亦幸如昨。初賃官屋數間居之，既不佳，又不欲與官員相交涉。近買地起屋五間，一龜頭在南汙池之側，茂林之下，亦蕭然可以杜門面壁少休也。但勞費貧窘耳。此中枯寂，殆非人世，然居之甚安。況諸史滿前，甚可與語者也。著書則未，日與小兒編排齊整之，以須異日歸之左右也。小客王介石者，有士君子之趣。起屋一行，介石躬其勞辱，甚於家隸，然無絲髮之求也。顧某念之，有可以照庇之者，幸不惜也。死罪死罪！柯仲常舊有契，因見道區區。

又

邁後來相見否？久不得其書，聞過房下臥疾，正月尚未得耗，亦憂之。公為取一書，求瓊州海舶或來人之便，封題與瓊倅黃宣義託轉達，甚幸也。見說瓊州不論時節有人船便也。衆妙堂記一本，寄上。本不欲作，適有此夢，夢中語皆有妙理，皆實云爾，僕不更一字也。不欲隱沒之，又皆養生事，無可醞釀者，故出之。

與僧隆賢二首

甚慰疏言。不意寶月大師宗古老兄捐衆示化。切惟孝誠深至，攀慕涕泗，久而不忘。仍承已畢大事，忽復更歲，觸物感慟，奈何奈何！某謫居遼夐，無由往奠，追想宗契之深，悲愴不已。惟昆仲節哀自重，以副遠誠。謹奉疏慰。不次，謹疏。正月日，趙郡蘇某慰疏上。

又

舟、榮二大士遠來，極感至意。舟又冒涉嶺海，尤為愧荷也。寶月塔銘，本以罪廢流落，恐玷高風，不敢輒作，而舟師哀請誠切，故勉為之也。海隅漂泊，無復歸望，追懷疇昔，永望悽斷。

與楊濟甫二首

寶月師孫來，得所惠書，喜知尊體佳勝，眷聚各清安。至慰至慰！某凡百粗遣，北歸未有期，信命且過，不煩念及。惟聞墳墓安靖，非濟甫風義之篤，何以得此，感荷不可言。舟師云當一到眉。此中諸事，可問其詳也。遠祝，惟若時珍重而已。

又

遠蒙厚惠蜀紙藥物等，一一如數領訖，感怍之至。人行速，無佳物充信，謾寄腰帶一條。俗物增愧，不罪不罪！

與元老姪孫四首

元老姪孫秀才。屢得書，感慰。十九郎墓表，本是老人欲作，今豈推辭！向者猶作寶月誌文，況此文，義當作，但以日近憂畏愈深，飲食語默，百慮而後動，想喻此意也。若不死，終當作耳。近來須鬢雪白加瘦，但健及啖啜如故耳。相見無期，惟當勉力進道，起門戶為親榮，老人僵仆海外，亦不恨也。

又

姪孫元老秀才。久不聞問，不識即日體中佳否？蜀中骨肉，想不住得安信。老人住海外如昨，但近來多病瘦瘁，不復往日，不知餘年復得相見否？循、惠不得書久矣。旅況牢落，不言可知。又海南連歲不熟，飲食百物艱難，又泉、廣海舶絕不至，藥物醬酢等皆無，厄窮至此，委命而已。老人與過子相對，如兩苦行僧耳。然胸中亦超然自得，不改其度，知之，免憂。所要志文，但數年不死便作，不食言也。姪孫既是東坡骨肉，人所覷看。住京，凡百倍加周防，切祝切祝！今有一書與許下諸子，又恐陳浩秀才不過許，只令送與姪孫，切速為求便寄達。餘惟千萬自重。

又

姪孫近來為學何如？恐不免趨時。然亦須多讀書史，務令文字華實相副，期於適用乃佳，勿令得一第後，所學便為棄物也。海外亦粗有書籍，六郎亦不廢學，雖不解對義，然作文極俊壯，有家法。二郎、五郎見說亦長進，曾見他文字否？姪孫宜熟看前、後漢史及韓、柳文。有便，寄近文一兩首來，慰海外老人意也。

又

趙先輩儋人，此中凡百可問而知也。鄉里出百藥煎，如收得，可寄一二斤，趙還時可附也，無即已。

與范元長八首

某慰疏言。不意凶變，先公內翰，遽捐館舍，聞訃慟絕。天之喪予，一至于是，生意盡矣。伏惟至孝承務元長昆仲，孝誠深至，追慕罔極。何辜于天，罹此禍酷，荼毒如昨，奄易寒暑，哀毀日深，奈何奈何！某謫籍所拘，莫由往弔，永望長號，此懷難諭。謹奉手疏上慰。不次，謹疏。

又

流離僵仆，九死之餘，又聞淳夫先公傾逝，痛毒之深，不可云諭。久欲奉疏，不遇便人，又舉動艱礙，憂畏日深。今茲書問，亦未必達，且略致區區耳。

又

先公已矣，惟望昆仲自立，不墜門戶，千萬留意，其大者遠者。勿徇一至之哀，致無益之毀，與先公相照，誰復如某者。此非茍相勸勉而已，切深體此意。餘不敢盡言。

又

先公論往古事，著述多矣，想一一寶藏，此豈復待鄙言耶？某當遣人致奠，海外窮苦，不能如意，不敢作奠文，想蒙哀恕也。歸葬知未得請，苦痛之極，惟千萬寬中順受。此中百事，遠不及雷、化，百憂所集，亦強自遣也。

又

聖善郡君，不及拜慰狀。侍次，乞致區區。沉香少許，望於內翰靈几焚之。表末友一慟之意而已。

又

孫行者至，辱書承孝履如宜，闔宅皆安，感慰之極。所諭傳，初不待君言，心許吾亡友久矣。平生不作負心事，未死要不食言，然今則不可。九死之餘，憂畏百為，想蒙矜察。不即副來意，臨紙哀噎。海外粗聞新政，有識感涕。靈几儻遂北轅乎？未間，千萬節哀自重。

又

聖善郡君，承起居佳適，因侍次，致下悃。乞為骨肉保愛寬懷，以待北歸也。子進諸舅，曾得安信否？

又

毒暑，遠惟孝履如宜。海外相聞近事，南來諸人，恐有北轅之漸，而吾友翰林公，獨隔幽顯，言之痛裂忘生。矧昆仲純篤之性，感慟摧割，如何可言，奈何奈何！老朽一言，非茍以相寬者。先公清德絕識，高文博學，非獨今世所無，古人亦罕有能兼者，豈世間混混生死流轉之人哉？其超然世表，如千佛之所云必矣。況其平生自有表見於無窮者，豈必區區較量頃刻之壽否耶？此理卓然，唯昆仲深自愛。得歸，亦勿亟遽，俟秋稍涼而行為佳。某深欲一見左右，赴合浦，不惜數舍之迂，但再三思慮，不敢爾，必深察。臨行，必預有書相報。熱甚，萬萬節哀自重。

與秦少游

某已封書訖，乃得移廉之命，故復作此紙。治裝十日可辦，但須得泉人許九船，即牢穩可恃。餘蜑船多不堪。而許見在外邑未還，須至少留待之，約此二十五六間方可登舟。並海岸行一日，至石排，相風色過渡，一日至遞角場。但相風難刻日爾。已有書託吳君，雇二十壯夫來遞角場相等，但請雇下，未要發來，至渡海前一兩日，當別遣人去報。若得及見少游，即大幸也。今有一書與唐君，內有兒子書，託渠轉附去，料舍弟已行矣。餘非面莫究。

與楊子微二首

某與尊公濟甫，半生闊別，彼此鬚髮雪白，而相見無期，言之悽斷。尊公乃令閣下萬里遠來海外，訪其生死，此乃古人難事，聞之感歎不已。辱書，具審起居佳安，尊公已下，各得安勝，至慰之極。軾七月中必達潁昌矣。回馭少留，一須款見。餘祝若時自重。

又

某與舍弟流落天涯，墳墓免于樵牧者，尊公之賜也。承示諭，感愧不可言。聞井水嘗竭而復溢，信否？見今如何，因見，細喻。

`與范元長六首``北歸`

到雷獲所留書，承車從盤桓此邦，以須一見，而某滯留不時至，遂爾遠別，且不獲一慟几筵之前者，非愛數舍之勞也，以厄困為畏故爾。此老繆之罪，想矜察。比日孝履如宜否？方此炎毒，萬萬扶護，哀苦勞艱，如何可言。忝親友之末，不能匍匐赴救，已矣，不復云也。獨前所見委文字，不敢不留意，今託少游議其詳，餘惟節哀自重。某不敢拜狀郡君，惟千萬俯為存沒寬心自重。乞呈此紙。

又

某如聞有移黃之命，若果爾，當自橫而廣，須惠州骨肉到同往。計公昆仲扶護舟行當過黃，又恐公在湖南路行，不由江即不過黃，又不知某能及公之前到黃乎？漂零江海，身非己有，未知歸宿之地，其敢必會見之日耶？惟昆仲金石迺心，困而不折，庶幾先公之風，沒而不忘也。臨紙哽塞，言不盡意。

又

過雷州，奉書必達。到容南，知昆仲皆苦瘴痢，又聞尋已痊損，不知即日如何？扶護哀苦，又須勉強開解，卑心憂懸，書不能盡。奉囑之意，唯深察此心。哀哉少游，痛哉少游，遂喪此傑耶？賴昆仲之力，不甚狼狽。某日夜前去，十六七間可到梧。若少留，一見尤幸。某到梧，當留以待惠州人至，同泝賀江也。速遣此人奉書，不謹，千萬恕察。

又

永州人來，辱書，承孝履粗遣，甚慰思望。比謂至梧州追及，又將相從泝賀江，已而水乾無舟，遂作番禺之行。遂與公隔絕，不得一拜先公及少游之靈，為大恨也。同貶先逝者十人，聖政日新，天下歸仁，惟逝者不可返，如先公及少游，真為冀北之空也。徒存僕輩何用，言之痛隕何及。某即度庾嶺，欲徑歸許昌與舍弟處。必遂一見昆仲。未間，惟萬萬強食自重。

又

某忽有玉局之除，可為歸田之漸矣。痛哲人之亡，誦殄瘁之章，如何可言。早收拾事跡，編次著撰，相見日以授也。處素因會，多方勉之，以不墜門戶為急。監司無與相知者，及毛君亦不識，未敢發書。前路問人有可宛轉為言者，專在意也。漂流江湖，未能赴救，以為慚負。有銀五兩，為少游齋僧，乞轉與處素也。

又

承中間郡君服藥，疾勢不輕，且喜安復。侍次，致懇，千萬寬中保衛為請。

與孫叔靜三首

辱手教，具審尊體佳勝，甚慰馳仰。拙疾亦漸平矣，明日當出詣見。燒羊蒙珍惠，下逮童孺矣。

又

累歲闊別，不意相逢海上，握手一笑，豈偶然哉。亟辱專使教筆，具審起居佳勝，感慰兼集。玉局之除，已有訓詞，似不忘也。得免湖外之行，餘生厚幸。至英，當求人至永請告敕，遂度嶺過贛歸陽羨，或歸潁昌，老兄弟相守，過此生矣。乍遠，萬萬為國自重。

又

久留治下，辱眷待之厚，既過重矣。而愛念之意，拳拳不已，更勤從者，遠至金剎。自惟衰朽，何以獲此。比來數日，思渴不已。長至俯邇，不克展慶，此心南騖矣。令子煩遠餞，不及別狀，惟侍外珍愛。

與朱行中舍人六首

違闊滋久，向往徒勤。比日履茲寒凝，起居佳勝。承旌馭至已，即欲走謁，謹奉手啟，上問區區。

又

某謫居歲久，未嘗冠幘，比日又苦小癤，不能巾裹。欲服帽請見先令，咨稟如許，乃敢前詣。幸不深責。

又

真陽一見，大慰夙昔。匆遽就別，悵惘可知。行役紛紛，且未有便，尚稽馳問。特辱專使手書，具審下車以來台候康健，感慰兼集。某蒙被如昨，更五六日離韶。愈遠左右，伏冀為國自重。

又

前蒙借示新詩。久矣不見斯作也。然世俗識真者少，獨唱誰和。帳句謝民師公若不以位貌為間，亦庶幾魚班斤郢斲也。老拙百念灰寂，獨一觴一詠，亦未能忘。陋句數首，錄寄，以為一笑。手啟上謝，恃知照不深責也。

又

某再拜。般家人蒙輟借，行計遂辦，非眷念特達，何以及此。言謝不盡，悚息而已。

又

近因還使上問，必已聞達。連雨凝陰，遠想台候康勝。某蒙庇粗遣，已達虔州，少留，須水渡，更半月行也。南海靜治，有足樂者。想有妙唱，自南而北也。後會未期，萬萬若時為國自重。

與歐陽晦夫

愁霖終日，坐企談晤，不審尊候佳否？地獄變相，已跋其後，可詳味之，似有補於世者。并字數紙納去。某所苦已平無憂。聞少游惡耗，兩日為之食不下，然來卒說得滅裂，未足全信。非久唐簿必有書來言。旦夕話別次，仁人之餽，固當捧領。但以離海南，儋人爭致贍遺，受之則若饕餮，然所以一路俱不受，若至此獨拜寵賜，則見罪者必衆。謹令馳納，千萬恕察，仍寢來耗，幸甚幸甚！

荅陳承務二首

傾蓋一笑，慰喜殊深。奉違信宿，懷想不已。亟辱手教，且喜起居佳勝。已到蒙里，承丈丈借差人轎，孤旅獲濟，感激不可言。愈遠，萬萬若時自重。

又

孤拙困踣，言無足采，足下獨悅之。少年敏銳，所存如此，實增欽歎。然此事以臨利害，不變為難也。

荅南華明老三首

衰病復過南華，深欲一別祖師，因見仁者。遽辱專使惠手書，何慰如之。即日履此薄寒，法體佳勝。旦夕離英，但江路方欲寸進，不即會見，企望之極。惟萬萬為衆自重。

又

流浪臭濁久矣，道眼多可，傾蓋如舊，清游累日，一洗無餘，幸甚幸甚！專使惠手書，具聞別後法體安穩為慰。久留贛上，待水猶更旬日。南望山門，馳神杳靄。更祈若時為衆保練。

又

某以促裝登舟冗甚，作書極草草。寵示四韻，可謂奇特，聊荅四句，想一大笑也。石刻已領，感感。潘生果作墨否？如成，寄一丸。伯固念親懷歸甚矣，道話解之。

荅錢濟明三首

去歲海南得所寄異士大彤清中丹一丸，即時服之，下丹田休休焉。蓋數日後，又得迨所賫來手書。今又領教誨及清詩數篇，高妙絕俗，想見謫居以來，探道著書，雲升川增，可慕可畏，可歎可賀也。及錄示訓詞，誨以所不及，此曾子所謂愛人以德者，敬遵用不敢忘。幸甚幸甚！

又

已到虔州，二月十間方離此。此行決往常州居住，不知郡中有屋可得以典買者否？如無可居，即欲往舒州、真州皆可。如聞常州東門外有裴氏宅出賣，`虔守霍子侔大夫言。`告公令一幹事人與問，當若果可居，為問其直幾何，度力所及，即徑往議之。俟至金陵，當別遣人咨稟也。若遂此事，與公杖履往還，樂此餘年，踐哀詞中始願也。張嘉父今安在？想日益不止。塗中聞秦少游奄忽，為天下惜此人物，哀痛至今。聞魯直、無咎輩皆起，而公獨為猘子所齧，尚棲遲田間。聖主天縱，幽蔀畢照，公豈久廢者。惟萬萬寬中自厚。

又

某忽又聞公有閨門之戚，悲惋不已。賢淑令人久同憂患，乍失內助，哀痛何堪。人生此苦，十人而九，結髮偕老，殆無而僅有也。惟深照痛遣，勿留胸次。令子哀疚難堪，惟當勉為親庭節減摧慕。本欲作慰疏，適旅中有少紛擾，燈下倦怠，不能及也。千萬恕察。某若住常，即自與公相聚；若常不可居，亦須到潤與程德孺相見。公若枉駕一至金山，又幸也。

`荅蘇伯固三首``北歸`

人至，辱書，承別後起居佳勝，感慰深矣。念親懷歸之心，何時可以易此，顧未有以為計，當且少安之。神明知公心如此，當自有感應，非久，見師是，當謀之。某留虔州已四十日，雖得舟，猶在贛外，更五七日，乃乘小舫往即之。勞費百端，又到此。長少臥病，幸而皆愈，僕卒死者六人，可駭。住處非舒則常，老病唯退為上策。子由聞已歸至潁昌矣。會合何日，萬萬保嗇。

又

某凡百如昨，但撫視易、書、論語三書，即覺此生不虛過。如來書所諭，其他何足道。三復誨語，欽誦不已。寄惠鍾乳及檀香，大濟要用，乳已足剩，不煩更寄也。感愧之至。江晦叔已到。霍子侔往太和聽命。三兒子皆促裝登舟，未暇上狀。春暉亭記，亦以忙未暇作，少間當為作也。令子疾知減退，可喜可喜！

又

住計龍舒為多，大盆如命取去，為暑中浮瓜沉李之一快也。論語說得暇當錄呈。源脩二老行當見之，并道所諭也。至虔州日，往諸剎游覽，如見中原氣象，泰然不肉而肥矣。何時得與公久聚，盡發所蘊相分付耶！龍舒聞有一官庄可買，已託人問之。若遂，則一生足食杜門矣。燈下倦書，不盡所懷。

與錢志仲三首

兩日不見，渴仰兼懷。竊惟起居佳勝。昨日水東尋幽訪古，頗有所得，恐欲知之。藥方已領，感感。

又

流落晚途，始獲瞻奉，顧遇之重，有過平生。幸甚幸甚！別來伏惟起居佳勝。漲水遂失贛險，不覺到吉，皆德庇所及，其餘未易一一道謝也。日遠，後會未期，豈免悵戀。

又

某去此，不復滯留。至安居處，當縷細馳問，不敢外，輒用手啟，恃深眷也。烏絲當用寫道書一篇，非久納上。惡詩不足錄也。事簡客稀，高堂清風，有足樂者。想時復見念耶？吉州幕柳致與之久，故知其吏幹過人，不能和衆，多獲嫌忌，然其實無他也。憔悴將老矣，念非大度盛德，孰能收而用之，試以衆難，必有可觀者。藥有毒，乃能已疾，馬不蹄齧，多拙於行，惟深念才難，勿責全也。若公遂成就之，此子極有可采，必為門下用。恃明照。僭言，死罪死罪！

與劉器之

志仲本以烏絲欄求某錄雜詩耳，某自出意，欲與寫廣成子解篇。舟中熱倦，遂忘之，然此意終在也，今豈可食言哉！病不能作志仲書，乞封此紙去。

與寇君

經宿雨涼，起居佳勝。昨辱迂顧，稍聞餘論，退想忠愍之英烈，有槩乎中。衰病不出，無緣上謁，少選解去。惟萬萬自重。

與人二首

遠枉書教，存問甚厚，兼審比來起居佳勝，慰感兼集。寄示石刻，仰佩至意。何時會合，少發所懷，臨書但有慨歎。

又

某日望歸蜀耳，終當過岐雍間，徜徉少留，以償宿昔之意。君自名臣子，才美漸著，豈復久浮沉里中，宜及今為樂，異時一為世故所縻，求此閑適，豈可復得耶？偶記舊與彭年一詩，讀之蓋淚下也。斯人有才而病廢，故常多感慨。可念可念。聊復錄此。奉呈，想亦為之惘然也。

與宋漢傑二首

某初仕即佐先公，蒙顧遇之厚，何時可忘。流落闊遠，不聞昆仲息耗，每以惋歎。辱書累幅，話及疇昔，良復慨然。三十餘年矣，如隔晨耳，而前人凋喪略盡，僕亦僅能生還。人世一大夢，俛仰百變，無足怪者。唐輔令兄今復何在？未及奉書，因信略道區區。某只候水來即行矣。餘留面盡。

又

前日裁謝草略，重煩問訊，眷意愈厚，感愧不已。仍審起居佳勝。寵賜新詩，詞格甚美，伏讀慰喜。但恨衰晚，無以當此嘉貺也。

與胡郎仁脩三首

某慰疏言。不意變故，奄罹艱疚。伏惟孝誠深篤，追慕痛裂，荼毒難堪，奈何奈何！比日攀號愈遠，摧毀何及。伏惟順變從禮，以全純孝。某未獲躬詣靈幃，臨書哽噎，謹奉疏慰。不次。

又

某得彭城書，知太夫人捐館，聞問，哀痛不已。行役無便，未果奉疏。人至，忽辱手書。伏審攀慕之餘，孝履粗遣，至慰至慰！某本欲居常，得舍弟書，促歸許下甚力，今已決計泝汴至陳留，陸行歸許矣。旦夕到儀真，暫留，令邁一到常，可以款見矣。

又

小二娘知持服不易，且得無恙，伯翁一行甚安健。得翁翁二月書及三月內許州相識書，皆言一宅康安。亦得九郎書，書字極長進。今已到太平州，相次須一到潤州金山寺，但無由至常州看小二娘。有所幹所闕，一一早道來。萬萬自愛。

與外生柳閎

展如外生。人來得書，知奉太夫人康寧，新婦外孫各無恙。北歸萬里，無足言者，獨不見我令妹、賢妹夫，此心如割。介夫何負，亦早世，念之痛不去心。數年豈賢雋厄會耶？相見，當一慟以寫之。茲不一一。

與人二首

嶺海闊絕，不謂生還。復得瞻奉，慰幸之極。比日履茲秋涼，起居佳福。少選到岸，即遂伏謁。

又

某疲病加乏，使令輒用手啟通問。恃公雅度闊略細謹耳，然亦皇恐不可言也。

荅虔人王正彥先生

辱教，承起居佳勝。沐饋遺，重增感灼。茗布領抹皆珍物，已捧領訖。今日與家人輩遊東禪及景德，如相訪，就彼亦可。

與程德孺運使三首

近蒙專使至虔，遠致時服寢衣之饋，尋附啟布謝必達。比日起居佳勝，眷愛各康健。某候水過贛，今方達南康軍，約程四月末間到真州。當遣兒子邁往宜興取行李，某當泊船瓜洲以待之。不知德孺可因巡按至常潤，相約同遊金山否？患難之餘，老兄弟復一相聚，曠世奇事也。可不略喻及。餘萬萬自重。

又

某此行本欲居淮浙間，近得子由書，苦勸來潁昌相聚，不忍違之，已決從此計，泝汴至陳留出陸也。今有一狀，干漕司一坐船，乞早為差下，令且在常州岸下，候邁到彼乘來，切望留意早早得之，免滯留為幸。懿叔必常得信，令子新先輩必已赴任。未及書，因家信道區區。

又

告為買杭州程奕筆百枚及越州紙二千幅，常使及展手者各半，不罪不罪！正輔知已到京，非久上狀次。乞因信致懇。

荅清涼長老

昨辱佳頌見貺，足為衰朽之光，未緣面謝。

荅錢濟明三首

人來，領手教及二詩，乃信北歸災退，并獲此佳寵，幸甚幸甚！又知詩人窮而後工，然詩語朗練無衰氣，如季札者聽，亦有以知君之晚節也。比日起居佳勝。某此去不住滯，然風水難必期，公閑居難以遠涉，須某到真遣人奉約，與德孺同來金山乃幸也。所懷未易盡言，并俟面陳。惟萬萬自重。

又

某得來書，乃知廖明略復官，參寥落髮，張嘉父春秋博士，皆一時慶幸，獨吾濟明尚未，何也？想必在旦夕。因見參寥復服，恨定慧欽老早化，然彼視世夢幻，安以復為。兒子迨道其化於壽州時，甚奇特，想必聞其詳。乃知小人能害其衣服爾。至於其不可壞者，乃當緣厄而愈勝爾。舊有詩八首寄之，已寫付卓契順，臨發，乃取而燔之，蓋亦知其必厄於此等也。今錄呈濟明，可為寫放舊居，掛劍徐君之墓也。欽詩乃極佳，尋本未獲。有法嗣否？當為載之其語錄中。契順又不知安在矣，吾濟明刻舟求劍，皆可笑也。

又

居常之計，本已定矣，為子由書來，苦勸歸許，以此胸中殊未定，待面議決之。所示孫君宅子，甚感其厚意，且為多謝上元令姪，行見之矣。王、范二君處，皆當力言也。劉道人若能同濟明來會，深所望。未敢奉書，且為致此意。

荅廖明略二首

遠去左右，俯仰十年，相與更此百罹，非復人事，置之，勿污筆墨可也。所幸平安，復見天日。彼數子者，何辜獨先朝露，吾儕皆可慶，寧復戚戚於既往哉！公議皎然，榮辱竟安在？其餘夢幻去來，何啻蚊虻之過目前也。矧公才學過人遠甚，雖欲忘世而世不我忘，晚節功名，直恐不免爾。老朽欲屏歸田里，猶或得見，蜂蟻之微，尋已變滅，終不足道。區區愛仰，念有以廣公之意者，切欲啟事上荅，冗迫不能就，惟深亮之。

又

衰陋之甚，惟有歸田杜門面壁，更無餘事。示諭極過當，讀之悚汗。毗陵異政，謠頌藹然，至今不忘。為民除穢，以至蠆尾，吳越戶知之，此非特兒子能言也。聖主明如日月，行遂展慶，衆論如此。目昏不能多書，悚怍不已。

荅孔毅夫二首

久不通問，計識其無他。北歸所過，皆公之舊跡，或見清詩，以增感歎。忽辱手書及子由家訊，窮途一笑，豈易得哉！比日起居佳安，眷聚各康寧。仙舟想非久到闕，某當老江淮間矣。會合未期，萬萬自重。

又

中間常父傾逝，不能一奉慰疏，但荒徼一慨而已。慚負至今。承諭，子由不甚覺老，聞公亦蔚然如昔，不肖雖皤然，亦無苦恙。劉器之乃是鐵人。但逝者數子，百身莫贖，奈何！江上微雨，飲酒薄醉，書不能謹。

荅蘇伯固

辱書，勞問愈厚，實增感慨。兼審尊體佳勝。今日到金山寺下，雖極艱澀，然尚可寸進，則且乘大舟，以便幼累。必不可前，則固不可辭小艇也。餘生未知所歸宿，且一切信任，乘流得坎，行止非我也。離英州日，已得玉局敕，感恩之外，實荷餘庇。得來示，又知少游乃至如此。某全軀得還，非天幸而何，但益痛少游無窮已也。同貶死去大半，最可惜者，范純父及少游，當為天下惜之，奈何奈何！子由想已在巴陵，得宮觀指揮，計便沿流還潁昌。某行無緣追及。昨在途中，風聞公下痢，想安復矣。

荅王幼安三首

索居八年，未嘗一通問，每以慚負。屢得許下兒姪書云，比來親族或斷往來，唯幼安昆仲待遇加厚。聞之，感激。人來，辱書累幅，陳義慨然，如接古人語，信王謝風氣傳之有自也。老病強荅，不復成語。不罪不罪！

又

某初欲就食宜興，今得子由書，苦勸歸潁昌，已決意從之矣。舟已至廬山下，不久當獲造謁。未間，冀若時保嗇。

又

蒙示諭過重，雖愛念如此，然憂患之餘，未忘憂畏，朋友當思有以保全之者，過實之譽，願為掩諱之也。許暫假大第，幸甚幸甚！非所敢望也。得託庇偏廡，謹不敢薰污。稍定居，當求數畝荒隙，結茅而老焉。若未即填溝壑，及見伯仲功成而歸，為鄉里房舍客，伏臘相勞問，何樂如之。餘非面莫究。

荅胡道師

再過廬阜，俯仰十九年，陵谷草木，皆失故態，栖賢開先之勝，殆亡其半。幻景虛妄，理固當爾。獨山中道友契好如昔，道在世外，良非虛語。道師又不遠數百里負笈相從，秉燭相對，恍如夢寐。秋聲宿雲，了然在吾目中。幸甚幸甚！乍別，遠枉專使手書，且審已還舊隱。起居勝常，明日解舟愈遠，萬萬以時自重。

與李公擇

逆風數日，為左右滯留，而孤旅蒙幸多矣。但以久別，得一見風度，亦不復以別去為戚也。比日伏惟起居佳勝。小舟泛泛風浪聲中，此懷又費照遣矣。古鐵納上，餘萬萬善愛。

與黃師是三首

北歸江淮間，蒙四遣人墜教，且致家信，非眷念特深，何以及此。比日履茲畏暑，起居清勝。少御之除，未滿公論，但朝廷正欲君子在內耳。行別展慶，未間，萬萬若時自重。

又

子厚得雷，聞之驚歎彌日。海康地雖遠，無瘴癘，舍弟居之一年，甚安穩。望以此開譬太夫人也。

又

人來兩捧教賜，具審起居康勝。仲子之戚，惟當日遠日忘，想痛割腸，何所及。中年以後出涕，能令目闇，此最可惜，用鄙言，慎勿出一滴也。兒子之愛雖深，比之自愛其目，豈不有間，幸深念之。餘惟萬萬為國自重。

與子由二首

子由弟。得黃師是遣人賫來四月二十二日書，喜知近日安勝。兄在真州，與一家亦健。行計南北，居幾變矣。遭值如此，可歎可笑。兄已決計從弟之言，向居潁昌，行有日矣。適值程德孺過金山，往會之，并一二親故皆在坐。頗聞北方事，有決不可往潁昌近地居者。`事皆可信，人所報，大抵相忌安排攻擊者衆，北行漸近，決不靜爾。`今已決計居常州，借得一孫家宅，極佳。浙人相喜，決不失所也。更留真十數日，便渡江往常。逾年行役，且此休息。恨不得老境兄弟相聚，此天也，吾其如天何！然亦不知天果於兄弟終不相聚乎？士君子作事，但只於省力處行，此行不遂相聚，非本意，甚省力避害也。候到定疊一兩月，方遣邁去注官，迨去般家，過則不離左右也。葬地，弟請一面果決。八郎婦可用，吾無不可用也。更破十緡買地，何如？留作葬事，千萬莫徇俗也。林子中病傷寒十餘日，便卒，所獲幾何，遺恨無窮，哀哉！兄萬有一稍起之命，便具所苦疾狀力辭之，與迨、過閉戶治田養性而已。千萬勿相念，今託師是致此書。

又

程德孺言弟令出銀二百星見借，兄度手下尚未須如此，已辭之矣。德孺兄弟意極佳，感他感他！數日熱甚，舟中揮汗寫此，不及作諸姪書，且伸意夫人，晚年且更慎護，勿令小有疾，副子孫意。五郎婦更與照管慰安之，便令五郎般挈也。八郎續親極好，但吾儕難自言，可託人與說。今師是已除太僕卿，恐遂北行，兄不能見。又恐來省母蘇州，若見，當令探其意也。少留真，欲緝房緡，令整齊也。五娘、七娘近皆得書，與孫皆安。胡郎亦有書來，甚安，行見之矣。

與馮祖仁三首

昨日奉辭，瞻戀殊甚。旦來孝履佳否？先什輒已題跋。鶴鹿馬三軸，迫行不暇題，謹同納上。祖仁方在疚，更不煩遠出，昨所云金山之行，可罷也。乍遠，保重。

又

辱回教，及蒙以巖硯、法醑、嘉蔬、珍果等為餉，已捧領訖，顧無以當之。適苦嗽，昏倦，裁謝草草。

又

辱箋教累幅，文義粲然，禮意兼重，非老朽所敢當，藏之巾笥，以為光寵，幸甚幸甚。比日孝履何如？到韶累日，疲於人事，又苦河魚之疾，少留調理乃行。益遠愈增瞻繫也。歲暮，惟更節哀自重。

與郭功甫二首

昨辱寵臨，久不聞語，殊出意表，蓋所謂得未嘗有也。經宿起居佳勝。閑居致厚饋，拜賜慚感。只今上謁次，一面足矣，幸不置酒。

又

某今日私忌，未敢上謁。辱詩和呈為一笑。青皮一片，不以餉公，則無與嘗者矣。

荅孔毅父

日至陽長，仁者履之，百順萃止。病廢掩關，負暄獨坐，醺然自得，恨不同此佳味也。呵呵。誨諭過重，乏人修寫，乃以手簡為謝。悚息。

荅畢先輩

適辱從者臨貺書教，禮意兼重，殆非不肖所堪。書詞高妙，伏讀增歎，病不能冠帶，遂不果見，愧悚無地。

與米元章九首

嶺海八年，親友曠絕，亦未嘗關念。獨念吾元章邁往凌雲之氣，清雄絕世之文，超妙入神之字，何時見之，以洗我積歲瘴毒耶！今真見之矣，餘無足云者。

又

兩日來，疾有增無減。雖遷閘外，風氣稍清，但虛乏不能食，口殆不能言也。兒子於何處得寶月觀賦，琅然誦之，老夫臥聽之未半，蹶然而起。恨二十年相從，知元章不盡，若此賦，當過古人，不論今世也。天下豈常如我輩聵聵耶！公不久當自有大名，不勞我輩說也。若欲與公談，則實未能，想當更後數日耶？

又

某昨日歸臥，遂夜。海外久無此熱，殆不能堪。柳子厚所謂意象非中國人也。宗相遂棄世，當為天下惜也。餘非面莫究。

又

某兩日病不能動，口亦不欲言，但困臥耳。承示太皇草聖及謝帖，皆不敢于病於草草題跋，謹具馳納，俟小愈也。河水污濁下流，薰蒸益病，今日當遷往通濟停泊。雖不當遠去左右，且就快風活水，一洗病滯，稍健當奉談笑也。

又

昨日詩發一笑耳，慎勿刻石。太師雄篇已領，夾軸且留下。

又

數日不聞來音，謂不我顧，復渡江矣。辱教，即承起居佳勝，慰感倍常。匆匆布謝。

又

某昨日啖冷過度，夜暴下，旦復疲甚。食黃蓍粥甚美。臥閱四印奇古，失病所在。明日會食，乞且罷。需稍健，或雨過翛然時也。印却納。

又

某食則脹，不食則羸甚，昨夜通旦不交睫，端坐飽蚊子耳。不知今夕云何度？示及古文，幸甚。謝帖未可輕跋，欲書數句，了無意思，正坐老謬耳。眠食皆未佳。無緣遂東，當續拜簡。

又

某一病幾不相見，今日始覺有絲毫之減，然未能作書也。

與錢濟明三首

一夜發熱不可言，齒間出血如蚯蚓者無數，迨曉乃止，憊甚。細察疾狀，專是熱毒，根源不淺，當專用清涼藥。已令用人參、麥門冬、茯苓三味煮濃汁，渴即少啜之，餘藥皆罷也。莊生聞在宥天下，未聞治天下也，如此而不愈則天也，非吾過矣。楊評事與一來亦佳，到此諸親知所餉，一無留者，獨拜蒸作之餉，切望只此而已。

又

家有黃筌畫龍，拔起兩山間，陰威凜然。舊作郡時，以祈雨有應，今夕具香燈試禱之。濟明雖家居，必不廢閔雨意，可來燔一炷香否？

又

蒙示諭，昨日所得過矣。思無邪，吾子自有，老拙何為者。神藥希代之寶，理貫幽明，未敢輕議，少留諦觀，俟從者見臨，乃面論也。妙啜見分，幸甚。所問已得其端，通緩頰否？不倦，日烈見顧為望。

與徑山長老惟琳二首

臥病五十日，日以增劇，已頹然待盡矣。兩日始微有生意，亦未可必也。適睡覺，忽見刺字，驚歎久之。暑毒如此，豈耆年者出山旅次時耶？不審比來眠食何如？某扶行不過數步，亦不能久坐，老師能相對臥談少頃否？即告晚涼，更一訪。

又

嶺南萬里不能死，而歸宿田野，遂有不起之憂，豈非命也夫！然生死亦細故耳，無足道者，惟為佛為法為衆生自重。

* * *

