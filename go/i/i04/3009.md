

## 蘇東坡全集

##### 東坡續集
　　　`卷九`

* * *

策問三首

昔人有言，鄒魯守經學，齊楚多辨智，韓魏時有奇節。自漢以來，豪傑之士，多出山東山西。國家承平百年，文武並用，所以輔成人才者，可謂至矣。而五路學者，尚未逮古。豈山川氣俗有今昔之殊？將教養課試之法未得其要？各以所習之經，聞于師者著于篇。

古者有勸農之官，力田之科，與孝弟同。而自漢以來，率用戶口登耗，黜陟守宰。今民去南畝而游市井者，官不禁，載耒耜而適四方者，關不譏也。戶口盈縮無復賞罰，此豈治世所當然耶？今欲依古義為農桑之政，計戶口而為考課之法，而議者或以為毋益有擾，有司惑焉，當何施而可？

古者禮刑相為表裏，禮之所去，刑之所取。詩曰：「淑問如皐陶，在泮獻囚。」而漢之盛時，儒者皆以春秋斷獄。今世因人以立事，因事以立法，事無窮而法日新，則唐之律令，有失於本矣。而況禮與春秋儒者之論乎？夫欲追世俗而忘返，則教化日微；泥經術而為斷，則人情不安。愿聞所以折衷於斯二者。

私試策問一首

問：任人而不任法，則法簡而人重。任法而不任人，則法繁而人輕。法簡而人重，其弊也，請謁公行而威勢下移。法繁而人輕，其弊也，人得茍免，而賢不肖均。此古今之通患也。夫欲人法並用，輕重相持，當安所折衷？使近古而宜今，有益而無損乎？今舉於禮部者，皆用糊名易書之法，選於吏部者，皆用長守不易之格。六卿之長，不得一用其意，而胥吏姦人皆出沒其間。此豈治世之法哉。如使有司皆若唐以前，得自以其意進退天下士大夫，官吏恣擅，流言紛紜之害，將何以止之？夫古之人，何修而免於此？夫豈無術？不講故也。愿聞其詳。

擬殿試策問

皇帝若曰：嗚呼！維天佑民，實相乃后，錫以多士，咸造在廷，顧朕不德，何以致此？永惟子大夫釋畎畝之安、輕千里之遠而從朕遊者，夫豈為利祿哉！聞之於師，而欲獻之於君；修之於家，而欲刑之於國者，子大夫之本意也。朕愿聞之。朕即位改元，于今三年，縱未及孔子之有成，猶當庶幾於子路之言有勇且知方者，而風俗未厚，刑政未清，陰陽未和，厥咎安在？朕虛心忘己，以來衆言，而朝廷闕失之政，斯民利害之實，有所未聞；含垢藏疾以待四夷，而羌戎未敘，兵不得解；施舍已責，捐利與民，而農民未安，商旅不行。此三者，朕之所疑，日夜以思而未獲者也。其悉言之，無有所隱，朕將親覽焉。

策

禹之所以通水之法

自禹而下至於秦，千有餘年，濱河之民，班白而不識濡足之患。自漢而下，至於今數千年，河之為患，緜緜而不絕。豈聖人之功烈，至漢而熄哉？方戰國之用兵，國于河之壖者，三晉為多。而魏文侯時，白圭治水，最為有功，而孟子譏其以鄰國為壑。自是之後，或決以攻，或溝以守，新防交興，而故道旋失。然聖人之跡，尚可以訪之於耆老。秦不亟治而遺患於漢，漢之法又不足守。夫禹之時，四瀆唯河最難治，以難治之水，而用不足守之法，故歷數千年而莫能以止也。聖人哀憐生民，謀諸廊廟之上左右輔弼之臣，又訪諸布衣之間，茍有所懷，孰敢不盡？蓋陸人不能舟，而沒人未嘗見舟而便操之，親被其患，知之宜詳。當今莫若訪之海濱之老民，而興天下之水學。古者將有決塞之事，必使通知經術之臣，計其利害，又使水工行視地勢，不得其工，不可以濟也。故夫三十餘年之間，而無一人能興水利者，其學亡也。禹貢之說，非其詳矣。然而高下之勢，先後之次，水之大小，與其蓄泄之宜，而致力之多少，亦可以概見。大抵先其高而後低下，始於北之冀州，而東至於青徐，南至於荊揚，而西訖於梁雍之間。江河淮泗既平，而衡漳洚水，伊洛瀍澗之屬，亦從而治。浚畎澮，導九川，瀦大野，陂九澤，而蓄泄之勢便。兗州作十三載，而嵎夷既略，故其用力，各有多少之宜，此其凡也。孟子曰：「禹之治水也，水由地中行。」此禹之所以通其法也。愚竊以為治河之要，宜推其理，而酌之以人情。河水湍悍，雖亦其性，然非堤防激而作之，其勢不至如此。古者，河之側無居民，棄其地以為水委。今也，堤之而廬民其上，所謂愛尺寸而忘千里也。故曰堤防省而水患衰，其理然也。

脩廢官舉逸民

古者民羣而歸君，君擇臣而教其民，其初蓋甚簡也。唐虞以來，頗可見矣。歷夏商至周，法令日滋，而官亦隨益，故其數三百六十，蓋亦有不得已也。書曰：「唐虞稽古，建官惟百。」又曰：「夏商官倍，亦克用乂。」言其官雖多於古，而天下亦以治也。周之衰也，宣王振之，號為中興。而重黎之後失其守，而為司馬氏，陵遲至孔子之時，周公之典蓋壞矣。卿世卿，大夫世大夫，而賢者無以進。孔子慨然而嘆，欲脩廢官舉逸民，以歸天下之心，行四方之政，而春秋亦譏世祿之臣，蓋傷時之至也。自秦更三代之制，官秩一變，漢循其舊，往往增置，歷世沿襲，以至于今，遂為大備。愚恐冗局之耗民，而未知廢官之可舉也。然古之官，其名存其實亡者多矣。司農卿不責以金穀之虛贏，尚書令不問以百官之殿最，此豈非王體之重歟？國家自天聖中，詔天下以經術古文為事，自是博學之君子，莫不羣進於有司，然所以待之之禮未盡，故潔廉難合之士，尚未盡出，今優其禮，而天下之逸民至矣。且夫山巖林谷之士，雖有豪傑之才，固未知有簿書吏事也，而剛毅訐直，不識諱忌，故先王置之拾遺補闕之間，此其屬任之方也。噫，自孔子沒，世之君子安其富貴，而不復思念天下有廢而不脩之官，逸而不舉之民，今明策丁寧而求之，以發孔子千載之長憂，此天下之幸也。

天子六軍之制

周禮之言田賦夫家車徒之數，聖王之制也。其言五等之君，封國之大小，非聖人之制也，戰國所增之文也。何以言之？按鄭氏說，武王之時，周地狹小，故諸侯之封，及百里而止。周公征伐不服，斥大中國，故大封諸侯，而諸公之地至五百里。不知武王之時，何國不服，而周公之所征伐者誰也？東征之役，見于詩書，豈其廓地千里，而史不載耶？此甚可疑也。周之初，諸侯八百，春秋之世，存者無數十。鄭子產有言：「古者大國百里，今晉、楚千乘，若無侵小，何以至此？」子產之博物，其言宜可信。先儒或以周禮為戰國陰謀之書，亦有以也。王制公侯百里，伯七十里，子男五十里，而孟子之說亦如此。此三代之通法。魯之車千乘，僭也。春秋大蒐、大閱，皆以譏書。言其車之多、徒之衆，非魯之所宜有，故曰大也。夫周之制，四丘為甸，甸出長轂一乘，魯之無千甸之封亦明矣。然公車、千乘之見于詩，何也？孟子曰：「說詩者，不以文害辭，不以辭害意。」天子之馬止於十二閑，而詩有「騋牝三千」，美其富不譏其僭，不害其為詩也。夫千乘之積，雖為七萬五千人，而有羨卒處其半焉。故三萬者，公徒而已。魯襄公之十一年，初作三軍，僖公之世，未至於三萬。愚又疑夫詩人張而大之也。

休兵久矣而國益困

中國之有夷狄之患，猶人之有手足之疾也。不忍藥石之苦，針砭之傷，一旦流而入於骨髓，則愚恐其苦之不止於藥石，而傷之不止於針砭也。中國以禽獸視二虜，故每歲啖以厚利，使就羈紲。聖人之愛中國，而不欲殘民之心，古未嘗有矣。然夷狄貪惏，漸不可啟，日富日驕，久亦難制。故自寶元以來，賦斂日繁，雖休兵十有餘年，而民適以困者，潛削而不知也。昔先皇帝震怒，舉大兵問罪匈奴，師不踰時，而醜虜就盟。西夏之役，邊臣治兵振旅，不及數年，旋亦解甲。彼其時之費，與今無已之賂，不可以同日而語矣。天子恭儉，過於文、景，百官奉法，無敢踰僭，而二虜者，實殘吾民，此天下雄俊英偉之士，所以搤腕而太息也。且夫舉天下之大而誅數縣之虜，故上下交足，而內外莫不驩欣；棄有限之財，而塞無厭之心，故取於民者愈多，而藏踰國者愈急。此天下之所明知而易達之理，惟上之人實圖之。

關隴游民私鑄錢與江淮漕卒為盜之由

三代之所以養民者備矣。農力耕而食，工作器而用，商賈資焉而通之於天下。其食無不義之食也，其器無不義之器也，商賈通之而不以不義資之也。夫以飲食器用之利，而皆以義得焉，使民之所以要利者，非義無由也。後之世，賦取無度，貨幣無法，義窮而詐勝。夫三代之民，非誠好義也，使天下之利，皆出於義，而民莫不好也。後之所以使民要利者，非詐無由也。是故法令日滋，而弊益煩，刑禁甚嚴，而姦不可止。嗚呼！久矣，其如此也。治其本，朝令而夕從；救其末，百世不改也。私鑄之弊，始於錢輕，使錢之直若金之直，雖賞之不為也。今秦蜀之中，又裂紙以為幣，符信一加，化土芥以為金玉，奈何其使民不奔而效之也。夫樂生而惡死者，天下之至情也。我且以死拘之，然猶相繼而赴於市者，饑寒驅其中，而無以自生也。曰：「等死耳，而或免焉」。漕卒之愆，生於窮乏而無告，家乎舟楫之上，長子孫乎江淮之間，布褐不完，藜藿不給，大冬積雪，水之至涸，而龜手爛足者，累歲不得代，不為盜賊，無所逞志。若稍優其給而代其勞，宜亦衰息耳。夫見利而不動者，伯夷、叔齊之事也；窮困而不為不義者，顏淵之事也。以伯夷、叔齊、顏淵之事而求之無知之民，亦已過矣。故夫廷尉、大農之所患者，非民之罪也，非兵之罪也，上之人之過也。

經說

南省說書十道

問供養三德為善

對：易者，聖人所以盡人情之變，而非所以求神於卜筮也。自孔子沒，學者惑乎異端之說，而左丘明之論尤為可怪，使夫伏羲、文王、孔子之所盡心焉者，流而入於卜筮之事，甚可憫也。若夫季友、豎牛之事，若親見而指言之，固君子之所不取矣。雖然，南蒯之說，頗為近正。其卦遇坤之比，而其繇曰「黃裳元吉」。「黃者，中之色也；裳者，下之飾也；元者，善之長也」。夫以中庸之道，守之以謙抑之心，而行之以體仁之德，以為文王之兆，無以過此矣。雖然，君子視其人，觀其德，而吉凶生焉。故南蒯之筮也，遇坤之比，而不祥莫大焉。且夫負販之夫，朝而作，暮而息，其望不過一金之儲。使之無故而得千金，則狂惑而喪志。夫以南蒯而得文王之兆，安得不狂惑而喪志哉。故曰：「供養三德為善。」又曰：「參成可筮。」而南蒯無以當之，所以使後世知夫卜筮之不可恃也。穆姜筮於東宮，遇艮之八。史曰：「是謂艮之隨。」其繇曰「元亨利貞」。而穆姜亦知其無以當之。故左氏之論易，唯南蒯、穆姜之事為近正。而其餘者，君子之所不取也。杜預之論得之矣，以為洪範稽疑之說，通龜筮以同卿士之數。學者觀夫左氏之書，而正之以杜氏之說，庶乎其可也。謹對。

問小雅周之衰

對：詩之中，唯周最備，而周之興廢，於詩為詳。蓋其道始於閨門父子之間，而施及乎君臣之際，以被冒乎天下者，存乎二南。后稷、公劉、文、武創業之艱難，而幽、厲失道之漸，存乎二雅。成王纂承文、武之烈，而禮樂文章之備，存乎頌。其愈衰愈削而至夷於諸侯者，存乎王黍離。蓋周道之盛衰，可以備見於此矣。小雅者，言王政之小，而兼陳乎其盛衰之際者也。夫周雖衰，文、武之業未墜，而宣王又從而中興之故，雖怨刺並興，而未列於國風者，以為猶有王政存焉。故曰：「小雅者，兼乎周之盛衰者也。」昔之言者，皆得其偏而未備也。季札觀周樂，歌小雅，曰：「其周之衰乎？」文中子曰：「小雅烏乎衰？其周之盛乎！」札之所謂衰者，蓋其當時親見周之衰，而不覩乎文、武、成、康之盛也。文中子之所謂盛者，言文、武之餘烈，歷數百年而未忘，雖其子孫之微，而天下猶或宗周也。故曰：二子者，皆得其偏而未備也。太史公曰：「國風好色而不淫，小雅怨誹而不亂。」當周之衰，雖君子不能無怨，要在不至於亂而已。文中子以為周之全盛，不已過乎。故通乎二子之說，而小雅之道備矣。謹對。

問君子能補過

對：甚哉，聖人待天下之通且恕也。朝而為盜跖，暮而為伯夷，聖人不棄也。孟僖子之過也，其悔亦晚矣，雖然，聖人不棄也，曰：猶愈乎卒而不知悔者也。孟僖子之過，可悲也已。仲尼之少也賤，天下莫知其為聖人。魯人曰：「此吾東家丘也。」又曰：「此鄒人之子也。」楚之子西，齊之晏嬰，皆當時之所謂賢人君子也，其言曰：「孔丘之道，迂闊而不可用。」況夫三桓之間，而孰知夫有僖子之賢哉！僖子之病也，告其子曰：「孔丘，聖人之後也。其先正考甫三命益恭。而弗父何以有宋而授厲公。華父督之亂，無罪而絕於宋。其後必有聖人。今孔丘博學而好禮，殆其是歟？爾必往師之以學禮。」嗚呼，孔子用於魯三月，而齊人畏其霸。以僖子之賢，而知夫子之為聖人也，使之未亡而授之以政，則魯作東周矣，故曰孟僖子之過，可悲也已。雖然，夫子之道充乎天下者，自僖子始。敬叔學乎仲尼，請於魯君而與之車，使適周而觀禮焉，而聖人之業，然後大備。僖子之功，雖不能用之於未亡之前，而猶能救之於已沒之後。左丘明懼後世不知夫僖子之功也，故丁寧而稱之，以為補過之君子。昔仲虺言湯之德曰：「改過不吝。」夫以聖人而不稱其無過之為能，而稱其改過之為善，然則補過者，聖人之徒歟？孟僖子者，聖人之徒也。謹對。

問侵伐土地分民何以明正

對：三傳侵伐之例，非正也。左氏：「有鐘鼓曰伐，無曰侵。」公羊：「觕曰侵，精曰伐。」穀梁：「包人民駈牛馬曰侵，斬樹木壞宮室曰伐。」愚以謂有隙曰侵，有辭曰伐。齊桓公侵蔡，隙也。蔡潰，遂伐楚，辭也。司馬九伐之法，負固不服則侵之，賊賢害民則伐之。然則負固不服者近乎隙，賊賢害民者近乎辭。周之衰也，諸侯相吞，而先王之疆理城郭蓋壞矣，故侵伐之間，夫子尤謹而書之。蓋古者有分土而無分民，諸侯之侵地者，猶不容於春秋，而況包人民駈牛馬哉！桓公侵蔡，不書所侵之地者，侵之無辭也。楚子入陳，鄉取一人，謂之夏州。春秋略而不書，以謂駈民之非正也。嗚呼，春秋之際，非獨諸侯之相侵也，晉侯取天子之田，而陽樊之人不服，愚又知春秋之不忍書乎此也。謹對。

問魯猶三望

對：先儒論書「猶」之義者，可以已也。愚以為不然。春秋之所以書「猶」者二，曰如此而猶如此者，甚之之辭也。「公子遂如齊，至黃乃復。辛巳，有事於太廟，仲遂卒於垂。壬午，猶繹。萬入去龠」是也。曰不如此而猶如此者，幸之之辭也。「閏月不告月，猶朝於廟」、「不郊，猶三望」是也。夫子傷周道之衰，禮樂文章之壞，而莫或救之也。故區區焉掇拾其遺亡，以為其全不可得而見矣，得見一二斯可矣，故「閏月不告月，猶朝於廟」者，憫其不告月而幸其猶朝於廟也。「不郊猶三望」者，傷其不郊而幸其猶三望也。夫郊祀者，先王之大典，而夫子不得親見之於周也，故因魯之所行郊祀之禮而備言之耳。春秋之書三望者，皆為不郊而書也。或「卜郊，不從，乃免牲，猶三望」，或「郊牛之口傷，改卜牛，牛死。乃不郊，猶三望」，或「鼷鼠食郊牛角，改卜牛，鼷鼠又食其角，乃免牛。不郊，猶三望。」穀梁傳曰：「乃者，亡乎人之辭也。猶者，可以已之辭也。」且夫魯雖不郊，而猶有三望者存焉，此夫子之所以存周之遺典也。若曰可以已，則是周之遺典絕矣。或曰：魯郊，僭也。而夫子何存焉！曰：魯郊，僭也。而夫子不譏。夫子之所譏者，當其罪也。賜魯以天子之禮樂者，成王也。受天子之禮樂者，伯禽也。春秋而譏魯郊也，上則譏成王，次則譏伯禽。成王、伯禽不見於經，而夫子何譏焉。故曰「猶三望」者，所以存周之遺典也。范甯以三望為海、岱、淮。公羊以為太山、河、海。而杜預之說最備，曰：分野之星，及國中山川，皆因郊而望祭之。此說宜可用。謹對。

問魯作丘甲

對：先王之為天下也，不求民以其所不為，不強民以其所不能，故其民優游而樂易。周之盛時，其所以賦取於民者，莫不有法，故民不告勞，而上不闕用。及其衰也，諸侯恣行，其所以賦取於民者，唯其所欲，而刑罰隨之，故其民至於窮而無告。夫民之為農，而責之以工也，是猶居山者而責之以舟楫也。魯成公作丘甲，而春秋譏焉。穀梁傳曰：「古者農工各有職。甲，非人人之所能為也。丘作甲，非正也。」而杜預以為古者四丘為甸，甸出長轂一乘，戎馬四匹，牛十二頭，甲士三人，步卒七十二人，而魯使丘出之也。夫四丘而後為甸，魯雖重斂，安至於四倍而取之哉！哀公用田賦，曰二吾猶不足。而夫子譏其殘民之甚，未有四倍而取者也。且夫變古易常者，春秋之所譏也。故書作三軍、舍中軍、初稅畝、作丘甲、用田賦者，皆所以譏政令之所由變也。而穀梁、杜氏之說如此之相戾，安得不辨其失而歸之正哉！故愚曰穀梁之說是。謹對。

問雩月何以為正

對：雩者，先王所以存夫愛民之心而已也。天之應乎人君者，以其德，不以其言也。人君脩其德，使之無愧乎其中，而又何禱也。雖然，當歲之旱也，聖王不忍安坐而視民之無告，故為之雩。雩者，先王之所以存夫愛人之心而已也。為傳者不達乎此，而為是非紛紛之論，亦可笑矣。穀梁傳曰：「月雩，正也。秋大雩，非正也。冬大雩，非正也。月雩之為正，何也？其時窮，人力盡，是月不雨，則無及矣。雩之必待其時窮，人力盡，何也？雩者，為旱請也。古人之重請。以為非讓也。」嗚呼，為民之父母，安視其急，而曰毛澤未盡，人力未竭，以行其區區之讓哉！愚以為凡書雩者，記旱也。一月之旱，故雩書月。一時之旱，故雩書時。書雩之例，時、月而不日。唯昭公之末年，八月，上辛，大雩。季辛，又雩。而昭公之雩，非旱雩也。公羊以為又雩者，聚衆以逐季氏。然則旱雩之例，亦可見矣。傳例曰：「凡災異，歷日者月，歷月者時，歷時者加日。」又：「雩，記旱也。旱，記災也。」故愚以此為例。謹對。

問大夫無遂事

對：春秋之書遂一也，而有善惡存焉，君子觀其當時之實而已矣。利害出於一時，而制之於千里之外，當此之時而不遂，君子以為固。上之不足以利國，下之不足以利民，可以復命而後請，當此之時而遂，君子以為專。專者，固所貶也，而固者，亦所譏也。故曰：春秋之書遂一也，而有善惡存焉，君子觀其當時之實而已矣。公子結媵陳人之婦於鄄，遂及齊侯、宋公盟。公羊傳曰：「媵不書，此何以書？以其有遂事書。大夫無遂事，此其言遂何？大夫出疆，有可以安國家利社稷，則專之可也。」公子遂如周，遂如晉。公羊亦曰：「大夫無遂事。此其言遂何？公不得為政也。」其書遂一也，而善惡如此之相遠，豈可以不察其實哉。春秋者，後世所以學為臣之法也。謂遂之不譏，則愚恐後之為臣者，流而為專。謂遂之皆譏，則愚恐後之為臣者，執而為固。故曰：觀乎當時之實而已矣。西漢之法，有矯詔之罪，而當時之名臣，皆引以為據。若汲黯開倉以賑饑民，陳湯發兵以誅郅支，若此者，專之可也。不然，獲罪於春秋矣。謹對。

問定何以無正月

對：始終授受之際，春秋之所甚謹也。無事而書首時，事在二月而書王二月，事在三月而書王三月者，例也。至於公之始年，雖有二月、三月之書，而又特書正月。隱元年：「春王正月；三月，公及邾儀父盟于蔑。」莊元年：「春王正月；二月，夫人孫于齊。」所以揭天子之正朔，而正諸侯之始也。公羊傳曰：「緣民臣之心，不可一日無君。緣始終之義，一年不二君。不可曠年無君。」故諸侯皆踰年即位而書正月。定公元年，書曰：「王三月，晉人執宋仲幾于京師。」先儒疑焉，而未得其當也。嘗試論之。春秋十有二公，其得終始之正而備即位之禮者四，文公、成公、襄公、哀公也。攝而立，不得備即位之禮者一，隱公也。先君不以其道終，而已不得備即位之禮者六，桓公、莊公、閔公、僖公、宣公、昭公也。先君不以其道終而又在外者二，莊公、定公也。在外踰年而後至者一，定公也。且夫先君雖在外，不以其道終，然未嘗有踰年而後至者，則是二百四十二年未嘗一日無君，而定公之元年，魯之統絕者自正月至于六月而後續也。正月者，正其君也。昭公未至，定公未立，季氏當國，而天子之正朔將誰正耶？此定之所以無正月也。公羊傳曰：「正月者，正即位也。定無正月者，即位後也。定、哀多微辭。」而何休以為昭公出奔，國當絕，定公不得繼體奉正，故諱為微詞。嗚呼！昭公絕而定公又不得立，是魯遂無君矣。穀梁以為昭無正終，故定無正始。觀莊公元年書正，則不言而知其妄矣。謹對。

問初稅畝

對：古者公田曰藉，藉，借也，言其借民力以治此也。詩曰：「雨我公田，遂及我私。」言民之必先公田也。傳曰：「私田稼不善，則非吏；公田稼不善，則非民。」言上之必恤私田也。民先其公，而上恤其私，故民不勞而上足用也。宣公無恩信於民，民不肯盡力於公田，故按行擇其善畝而稅之。公羊傳曰：「稅畝者何？履畝而稅也。」夫民不盡力於公田者，上之過也。宣公不責己悔過，擇其善畝而稅之，宜其民之謗讟，而災異之作也。稅畝之明年冬，蝝生。公羊傳曰：「蝝生不書，此何以書？幸之也，猶曰受之云爾。上變古易常，應是而有天災，其諸則宜於此焉變矣。」何休以為宣公懼災復古，故其後大有年。愚以為非也。按春秋書「作三軍」，後又書「舍中軍」。書「躋僖公」，後又書「從祀先公」。事之復正，未嘗不書。宣公而果復古也，春秋當有不稅畝之書。故何休之說，愚不信也。謹對。

`易解``十八變而成卦，卦變而成小卦`

四營為一變，三變而一爻，六爻為十八變也。三變之餘四數之，得九為老陰，得六為老陰，得七為少陽，得八為少陰。故乾之策二百一十有六，坤之策百四十有四，取老而言也。凡九六為老，七八為少，其說未之聞也。或曰：陽極於九，其次則七也。極者為老，其次為少，則陰當老於十而少於八也。曰：陰不可加於陽，故十不用，十不用，猶當老於八而少於六也。則又曰：陽順而上，其成數極於九，陰逆而下，其成數極於六。自下而上，陰陽均也，稚於子午，而壯於己亥，始於復姤，而終於乾坤者，陰猶陽也，曷嘗有進陽而退陰與逆順之別乎？且夫自然而然者，天地且不能知，而聖人豈得與於其間而制其予奪哉！惟唐一行之學則不然。以為易固言之矣，十有八變而成卦，八卦而小成，則十有八變之間有八卦焉，人莫之思也。變之初，有多少。其一變也，不五則九。其二與三也，不四則八。八與九為多，五與四為少。多少者，奇耦之象也。三變皆少，則乾之象也。乾所以為老陽，而四數其餘得九，故以九名之。三變皆多，則坤之象也，坤所以為老陰，而四數其餘得六，故以六名之。三變而少者一，則震坎艮之象也，震坎艮所以為少陽，而四數其餘得七，故以七名之。三變而多者一，則巽离兌之象也，巽离兌所以為少陰，而四數其餘得八，故以八名之。故七八九六者，因餘數以名陰陽，而陰陽之所以為老少者，不在是而在乎三變之間，八卦之象也。此唐一行之學也。

奏議

`郊祀奏議`

元祐八年三月日，端明殿學士兼翰林侍讀學士左朝奉郎守禮部尚書蘇軾劄子奏。臣伏見九月二十二日詔書節文，俟郊禮畢，集官詳議祠`一作設`皇地祇事。及郊祀之歲廟饗典禮聞奏者。臣恭覩陛下近者至日親祀郊廟，神祇饗荅，實蒙休應，然則圓丘合祭，允當天地之心，不宜復有改更。

臣竊惟議者欲變祖宗之舊，圓丘祀天而不祀地，不過以謂冬至祀天於南郊，陽時陽位也，夏至祀地於北郊，陰時陰位也，以類求神，則陽時陽位，不可以求陰也。是大不然。冬至南郊，既祀上帝，則天地百神莫不從也。古者秋分祀月於西郊，亦可謂陰位矣，至於從祀上帝，則以冬至而祀月於南郊，議者不以為疑，今皇地祇亦從上帝而合祭於圓丘，獨以為不可，則過矣。書曰：「肆類于上帝，禋於六宗，望于山川，徧于羣神。」舜之受禪也，自上帝六宗山川羣神，莫不畢告，而獨不告地祇，豈有此理哉？武王克商，庚戌，柴望。柴，祭上帝也。望，祭山川也。一日之間，自上帝而及山川，必無南北郊之別也。而獨略地祇，豈有此理哉？臣以知古者祀上帝則并祀地祇矣。何以明之？詩之序曰：「昊天有成命，郊祀天地也。」此乃合祭天地，經之明文，而說者乃以比之豐年秋冬報也，曰：「秋冬各報，而皆歌豐年，則天地各祀，而皆歌昊天有成命也。」是大不然。豐年之詩曰：「豐年多黍多稌，亦有高廩，萬億及秭，為酒為醴，烝畀祖妣，以洽百禮，降福孔皆。」歌於秋可也，歌於冬亦可也。昊天有成命之詩曰：「昊天有成命，二后受之，成王不敢康，夙夜基命宥密，於緝熙，單厥心，肆其靖之。」終篇言天而不及地。頌，所以告神明也，未有歌其所不祭，祭其所不歌也。今祭地於北郊，歌天而不歌地，豈有此理也？臣以此知周之世，祀上帝則地祇在焉。歌天而不歌地，所以尊上帝。故其序曰：「郊祀天地也。」春秋書：「不郊，猶三望。」左氏傳曰：「望，郊之細也。」說者曰：「三望，太山、河、海。」或曰：「淮、海也。」又或曰：「分野之星及山川也。魯，諸侯也，故郊之細，及其分野山川而已。」周有天下，則郊之細，獨不及五嶽四瀆乎？嶽、瀆猶得從祀，而地祇獨不得合祭乎？秦燔詩書，經籍散亡，學者各以意推類而已。王、鄭、賈、服之流，未必皆得其真。臣以詩、書、春秋考之，則天地合祭久矣。議者乃謂合祭天地，始於王莽，以為不足法。臣竊謂禮當論其是非，不當以人廢。光武皇帝，親誅莽者也，尚採用元始合祭故事。謹按後漢書郊祀志：「建武二年，初制郊兆於洛陽。為圓壇八陛，中又為重壇，天地位其上，皆南鄉，西上。」此則漢世合祭天地之明驗也。又按水經注：「伊水東北至洛陽縣圓丘東，大魏郊天之所，準漢故事為圓壇八陛，中又為重壇，天地位其上。」此則魏世合祭天地之明驗也。唐睿宗將有事於南郊，賈曾議曰：「有虞氏禘黃帝而郊嚳，夏后氏禘黃帝而郊鯀，郊之與廟，皆有禘，禘於廟，則祖宗合食於太祖，禘於郊，則地祇羣望皆合祭於圓丘。以始祖配享，蓋有事祭，非常祀也。三輔故事：「祭於圓丘，上帝后土位皆南面。」則漢嘗合祭矣。時褚无量、郭山惲等皆以曾言為然。明皇天寶元年二月敕曰：「凡所祠享，必在躬親，朕不親祭，禮將有闕，其皇地祇宜如南郊合祭。」是月二十日，合祭天地於南郊，自後有事於圓丘，皆合祭。此則唐世合祭天地之明驗也。今議者欲冬至祀天，夏至祀地，蓋以為用周禮也。臣請言周禮與今禮之別。古者一歲祀天者三，明堂饗帝者一，四時迎氣者五，祭地者二，饗宗廟者四，凡此十五者，皆天子親祭也。而又朝日夕月四望山川社稷五祀及羣小祀之類，亦皆親祭，此周禮也。

太祖皇帝受天眷命，肇造宋室，建隆初郊，先饗宗廟，並祀天地。自真宗以來，三歲一郊，必先有事景靈，徧饗太廟，乃祀天地。此國朝之禮也。夫周之禮。親祭如彼其多，而歲行之不以為難，今之禮，親祭如此其少，而三歲一行，不以為易，其故何也？古者天子出入，儀物不繁，兵衛甚簡，用財有節，而宗廟在大門之內，朝諸侯，出爵賞，必於太廟，不止時祭而已，天子所治，不過王畿千里，唯以齊祭禮樂為政事，能守此，則天下服矣，是故歲歲行之，率以為常。至於後世，海內為一，四方萬里，皆聽命於上，幾務之繁，億萬倍於古，日力有不能給。自秦漢以來，天子儀物，日以滋多，有加無損，以至于今，非復如古之簡易也。今所行皆非周禮。三年一郊，非周禮也。先郊二日而告原廟，一日而祭太廟，非周禮也。效而肆赦，非周禮也。優賞諸軍，非周禮也。自后妃以下至文武官，皆得廕補親屬，非周禮也。自宰相宗室以下至百官，皆有賜賚，非周禮也。此皆不改，而獨於地祇，則曰周禮不當祭於圓丘，此何義也？議者必曰：「今之寒暑，與古無異，而宣王薄伐玁狁，六月出師，則夏至之日，何為不可祭乎？」臣將應之曰：「舜一歲而巡四嶽，五月方暑，而南至衡山，十一月方寒，而北至常山，亦今之寒暑也，後世人主能行之乎？」周所以十二歲一巡者，唯不能如舜也。夫周已不能行舜之禮，而謂今可以行周之禮乎？天之寒暑雖同，而禮之繁簡則異。是以有虞氏之禮，夏商有所不能行，夏商之禮，周有所不能用，時不同故也。宣王以六月出師，驅逐玁狁，蓋非得已。且吉父為將，王不親行也。今欲定一代之禮，為三歲常行之法，豈可以六月出師為比乎？」議者必又曰：「夏至不能行禮，則遣官攝祭祀，亦有故事。」此非臣之所知也。周禮大宗伯：「若王不與，則攝位。」鄭氏注曰：「王有故，則代行其祭事。」賈公彥疏曰：「有故，謂王有疾及哀慘皆是也。」然則攝事非安吉之禮也。後世人主，不能歲歲親祭，故命有司行事，其所從來久矣。若親郊之歲，遣官攝事，是無故而用有故之禮也。議者必又曰：「省去繁文末節，則一歲可以再郊。」臣將應之曰：「古者以親郊為常禮，故無繁文。今世以親郊為大禮，則繁文有不能省也。若帷城幔屋，盛夏則有風雨之虞，陛下自宮入廟出郊，冠通天，乘大輅，日中而舍，百官衛兵，暴露於道，鎧甲具裝，人馬喘汗，皆非夏至所能堪也。王者父事天，母事地，不可偏也。事天則備，事地則簡，是於父母有隆殺也。豈得以為繁文末節，而一切欲省去乎？國家養兵，異於前世，自唐之時，未有軍賞，猶不能歲歲親祠，天子出郊，兵衛不可簡省，大輅一動，必有賞給，今三年一郊，傾竭帑藏，猶恐不足，郊賚之外，豈可復加？若一年再賞，國力將何以給；分而與之，人情豈不失望！」議者必又曰：「三年一祀天，又三年一祀地。」是又非臣之所知也。三年一郊，已為疏闊，若獨祭地而不祭天，是因事地而愈疏於事天，自古未有六年一祀天者，如此則典禮愈壞，欲復古而背古益遠，神祇必不顧享，非所以為禮也。議者必又曰：「當郊之歲，以十月神州之祭，易夏至方澤之祀，則可以免方暑舉事之患。」此又非臣之所知也。夫所以議此者，為欲舉從周禮也。今以十月易夏至，以神州代方澤，不知此周禮之經耶，抑變禮之權也？若變禮從權而可，則合祭圓丘，何獨不可。十月親祭地，十一月親祭天，先地後天，古無是禮。而一歲再郊，軍國勞費之患，尚未免也。議者必又曰：「當郊之歲，以夏至祀地祇於方澤，上不親郊而通爟火，天子於禁中望祀。」此又非臣之所知也。

書之望秩，周禮之四望，春秋之三望，皆謂山川在境內而不在四郊者，故遠望而祭也。今所在之處，俛則見地，而云望祭，是為京師不見地乎？此六議者，合祭可不之決也，夫漢之郊禮，尤與古戾，唐亦不能如古，本朝祖宗欽崇祭祀，儒臣禮官，講求損益，非不知圓丘方澤皆親祭之為是也，蓋以時不可行，是故參酌古今，上合典禮，下合時宜，較其所得，已多於漢、唐矣。天地宗廟之祭，皆當歲徧，今不能歲徧，是故徧於三年當郊之歲。又不能於一歲之中，再舉大禮，是故徧於三日。此皆因時制宜，雖聖人復起，不能易也。今並祀不失親祭，而北郊則必不能親往，二者孰為重乎？若一年再郊，而遣官攝事，是長不親事地矣。三年間郊，當行郊地之歲，而暑雨不可親行，遣官攝事，則是天地皆不親祭也。夫分祀天地，決非今世之所能行。議者不過欲於當郊之歲，祀天地宗廟，分而為三耳。分而為三，有三不可。夏至之日，不可以動大衆、舉大禮，一也。軍賞不可復加，二也。自有國以來，天地宗廟，唯饗此祭，累聖相承，唯用此禮，此乃神祇所歆，祖宗所安，不可輕動，動之則有吉凶禍福，不可不慮，三也。凡此三者，臣熟計之，無一可行之理。伏請從舊為便。昔西漢之衰，元帝納貢禹之言，毀宗廟。成帝用丞相衡之議，改郊位。皆有殃咎，著於史策，往鑒甚明，可為寒心。伏望陛下詳覽臣此章，則知合祭天地，乃是古今正禮，本非權宜。不獨初郊之歲所當施行，實為無窮不刊之典。願陛下謹守太祖建隆、神宗熙寧之禮，無更改易郊祀廟饗，以敉寧上下神祇，仍乞下臣此章，付有司集議，如有異論，即須畫一解破，臣所陳六議，使皆屈伏，上合周禮，下不為當今軍國之患。不可固執，更不論當今可與不可施行。所貴嚴祀大典，蚤以時定取進止。

貼黃。唐制，將有事於南郊，則先朝獻太清宮，朝享太廟，亦如今禮，先二日告原廟，先一日享太廟，然議者或亦以為非三代之禮。臣謹按：武王克商，丁未祀周廟，庚戌柴望，相去三日。則先廟後郊，亦三代之禮也。奉聖旨令集議官集議聞奏。

論時政狀

熙寧四年三月　日，殿中丞直史館判官告院權開封府推官臣蘇軾，謹昧萬死再拜上書皇帝陛下。臣聞之，益戒於禹曰：「任賢勿貳，去邪勿疑。」仲虺言湯之德曰：「用人惟己，改過不吝。」秦穆喪師於崤，悔痛自誓，孔子錄之。自古聰明豪傑之主，如漢高帝、唐太宗，皆以受諫如流，改過不憚，號為秦漢以來百王之冠也。孔子曰：「君子之過，如日月之食焉。過也，人皆見之；更也，人皆仰之。」聖賢舉動，明白正直，不當如是耶？所用之人，有邪有正。所作之事，有是有非。是非邪正，兩言而足，正則用之，邪則去之，是則行之，非則改之。此理甚明，猶飢之必食，渴之必飲，豈有別生義理，曲加粉飾，而能欺天下哉！書曰：「與治同道，罔不興；與亂同事，罔不亡。」陛下自去歲以來，所行新政，皆不與治同道。立條例司，遣青苗使，斂助役錢，行均輸法，四海騷動，行路怨咨。自宰相以下，皆知其非而不敢爭。臣愚蠢不識忌諱，乃者上疏論之詳矣，而學術淺陋，不足以感動聖明。近者故相舊臣，藩鎮侍從，雜然爭言不便，以至臺諫二三人者，本其所與締交唱和表裏之人也，然猶不免一言其非者，豈非物議沸騰，事勢迫切，而不可止歟？自非見利忘義居之不疑者，孰肯終始膠固，不自湔洗？如吳師孟乞免提舉，胡宗愈不願檢詳，如逃垢穢，惟恐不脫。人情畏惡，一至於此。近者中外喧言，陛下已有悔悟意，道路相慶，如蒙大賚，實望陛下於旬日之間，渙發德音，洗蕩乖僻，追還使者，而罷條例司。今者側聽所為，蓋不過使監司體量抑配而已，比之未悟，所較幾何。此孟子所謂知兄臂之不可紾，而姑勸以徐。知鄰雞之不可攘，而月取其一。帝王改過，豈如是哉？

臣又聞陛下以為此法且可試之三路。臣以為此法，譬之醫者之用毒藥，以人之死生，試其未效之方。三路之民，豈非陛下赤子，而可試以毒藥乎！今日之政，小用則小敗，大用則大敗，若力行而不已，則亂亡隨之。臣非敢過為危論，以聳動陛下也。自古存亡之所寄者，四人而已，一曰民，二曰軍，三曰吏，四曰士，四人者一失其心，則足以生變。今陛下一舉而兼犯之。青苗、助役之法行，則農不安；均輸之令出，則商賈不行，而民始憂矣。併省諸軍，迫逐老病，至使戍兵之妻，與士卒雜處其間，貶殺軍分，有司降配，遷徙淮甸，僅若流放，年近五十，人人懷憂，而軍始怨矣。內則不取謀於元臣侍從，而專用新進小生，外則不責成於守令監司，而專用青苗使者，多置閑局，以擯老成，而吏始解體矣。陛下臨軒選士，天下謂之龍飛榜，而進士一人首削舊恩，示不復用。所削者一人而已，然士莫不悵恨者，以陛下有厭薄其徒之意也。今用事者，又欲漸消進士，純取明經，雖未有成法，而小人招權，自以為功，更相扇搖，以謂必行，而士始失望矣。今進士半天下，自二十以上，便不能誦憶注義，為明經之學，若法令一更，則士各懷廢棄之憂，而人材短長，終不在此。昔秦禁挾書，而諸生皆抱其業以歸勝、廣，相與出力而亡秦者，豈有他哉？亦徒以失業而無所歸也。故臣願陛下勿復言此。民憂軍怨，吏解體而士失望，禍亂之源，有大於此者乎？今未見也，一旦有急，則致命之士必寡矣。方是之時，不知希合苟容之徒，能為陛下收板蕩而止土崩乎？去歲諸軍之始併也，左右之人，皆以士心樂并告陛下。近者放停軍人李興告虎翼吏，率錢行賂以求不併，則士卒不樂可知矣。夫諂諛之人，苟務合意，不憚欺罔者，類皆如此。故凡言百姓樂請青苗錢，樂出助役錢者，皆不可信。陛下以為青苗抑配果可禁乎？不惟不可禁，乃不當禁也。何以言之？若此錢放而不收，則州縣官吏，不免責罰。若此錢果不抑配，則願請之戶，後必難收。前有抑配之禁，後有失陷之罰，為陛下官吏，不亦難乎！故臣以為既行青苗錢，則不當禁抑配，其勢然也。人皆謂陛下聖明神武，必能徙義修慝，以致太平，而近日之事，乃有文過遂非之風，此臣所以憤懣太息而不能已也。

昔賈充用事，天下憂恐，而庾純、任愷戮力排之。及充出鎮秦涼，忠臣義士，莫不相慶，屈指數日，以望維新之化。而馮紞之徒，更相告曰：「賈公遠放，吾等失勢矣。」於是相與獻謀，而充復留。則晉氏之亂，成於此矣。自古惟小人為難去。何則？去一人而其黨莫不破壞。是以為之計謀游說者衆也。今天下賢者，亦將以此觀陛下為進退之決。或再失望，則知幾之士，相率而逝矣。豈皆如臣等輩偷安懷祿而不忍去哉？猖狂不遜，忤陛下多矣，不敢復望寬赦，俯伏引領，以待誅殛。

辨謗劄子

元塘年八月初八日，翰林學士承旨左朝奉郎知制誥兼侍讀蘇軾劄子奏。臣今月七日，見臣弟轍與臣言，趙君錫、賈易言臣於元豐八年五月一日題詩揚州僧寺，欣幸先帝上僊之意。臣今省憶此詩，自有因依，今具陳述。臣於是歲三月六日，在南京聞先帝遺詔，舉哀挂服了當，迤邐往常州。是時新經大變，臣子之心，孰不憂懼。至五月間，因往揚州竹西寺，見百姓父老十數人，相與道傍語笑，其間一人以兩手加額云：「見說好箇少年官家。」其言雖鄙俗不典，然臣實喜聞百姓謳歌吾君之子，出於至誠。又，是時臣得請歸耕常州，蓋將老焉，而淮浙間所在豐熟，因作詩云：「此生已覺都無事，今歲仍逢大有年。山寺歸來聞好語，野花啼鳥亦欣然。」蓋喜聞此語，故竊記之於詩，書之當塗僧舍壁上。臣若稍有不善之意，豈敢復書壁上以示人乎？又其時去先帝上僊已及兩月，決非「山寺歸來」始聞之語，事理明白，無人不知。而君錫等輒敢挾情，公然誣罔。伏乞付外施行，稍正國法。所貴今後臣子，不為仇人無故加以惡逆之罪。取進止。

奏狀

元塘年八月八日，翰林學士承旨左朝奉郎知制誥兼侍讀蘇軾狀奏。準尚書省劄子，蘇軾元豐八年五月一日於揚州僧寺留題詩一首，八月八日，三省同奉聖旨，令蘇軾具留題因依，實封聞奏。

右臣所有前件詩留題因依，臣已於今日早具劄子奏聞訖。乞檢會降付三省施行。謹錄奏聞，伏候敕旨。

`縣榜``一作書濟衆方後`

先朝值夷狄懷服，兵革寖息，而又體質恭儉，在位四十有二年，宮室苑囿無所益，故民無暴賦橫徭，而生齒歲登，墾田日廣。至於法令，則去苛慘尚寬簡，守令則進賢良退貪殘，牛酒以禮高年，粟帛以旌孝行，廣惠以廩惸獨，寬恤以省力役，除身丁之算，弛鹽榷之令。用能導迎休祥，年穀登衍，其裕民之德，固已浹肌膚而淪骨髓矣。然猶慊然憂下民之疾疚，無良劑以全濟，於是詔太醫集名方，曰「簡要濟衆」。凡五卷，三策，鏤皮模印，以賜郡縣，俾人得傳錄，用廣拯療，意欲錫以康寧之福，躋之仁壽之域。已而縣與律令同藏，殆逾一紀，窮遠之民，或莫聞知。聖澤壅而不宣，吏之罪也，乃書以方版，揭之通會。不獨流傳民間，痊痾愈疾，亦欲人人知上恩也。後之君子儻不以是為誚，歲一檢案之，使無遺毀焉。

右具如前，須至榜示。嘉祐七年正月日

舉黃庭堅自代狀

蒙恩除臣翰林學士。伏見某官黃某，孝友之行，追配古人；瑰瑋之文，妙絕當世。舉以自代，實允公議。

舉劉景文狀

元祐五年十一月日，龍圖閣學士左朝奉郎知杭州蘇軾狀奏。右臣自少聞趙元昊寇延州危急，環慶將官劉平以孤軍來援，姦臣不救，平遂戰沒，竟罵賊不食而死。平有數子，皆才用絕人，不幸早世。今臣所與同僚西京左藏庫副使，權兩浙西路兵馬都監，兼東南第三將劉季孫，則平之少子，篤志力學，博通史傳，工詩能文，輕利重義，雖文臣中亦未易得。而其練達武經，講習邊政，乃其家學。至於奮不顧身，臨難守節，以臣度之，必不減平。今平諸子，獨有季孫在，而年已五十有八，雖備位將領，未盡其用。伏望朝廷特賜采察，擢置邊廷要害之地，觀其施為，別加陞進。不獨為忠義之勸，亦以廣文武之用。如蒙朝廷擢用後，犯入己贓，及不如所舉，臣甘伏朝典。謹錄奏聞，伏候敕旨。

舉趙德麟狀

元祐七年五月初五日，龍圖閣學士左朝奉郎知潁州蘇軾狀奏。右臣聞之詩曰：「懷德維寧，宗子維城。」宗室之有人，邦家之光，社稷之衛也。周之盛時，其卿士皆周、召、毛、原，非王之伯叔父，則其子弟也。逮至兩漢，河間、東平之德，歆、向之文，天下之為口實。而唐之宗室，武略如道宗、孝恭，文章如白與賀者，不可以一二數；而以功名至宰相，有九人焉。自建隆以來，累聖執謙，不私其親，幹國治民，不及宗子，雖有文武異才，終身不試。神宗皇帝實始慨然，欲出其英髦，與天下共之，故增立教養選舉之法。行之二十年，出入中外，漸就器使，而未見有卓然顯聞稱先帝意者。夫豈無人？蓋朝廷未有以大聳勸之耳。臣伏見左承議郎簽書潁州節度判官廳公事趙令畤，事親篤孝，內行純備，博學經史，手不釋卷，吏事通敏，文采俊麗，志節端亮，議論英發，體兼衆器，無適不宜。臣嘗見其所著述，筆力雅健，博貫子史，蓋清廟之瑚璉，明堂之杞梓也。使其生於幽遠，猶當擢用，而況近託肺腑，已蒙試用者乎？伏望聖慈特賜考察，召致館閣，養其高才，而遂其遠業，以風動宗室，勸示海內，成先帝之意，不以臣人微言輕而廢其請也。若後不如所舉，臣甘伏朝典。謹錄奏聞，伏候敕旨。

赴英州乞舟行狀

臣軾言。所准誥命，落兩職，追一官，謫守嶺南小郡。臣尋火急治裝，星夜上道，今已行次濠州。而自聞命已來，憂悸成疾，兩目昏障，僅分道路。左手不仁，右臂緩弱，六十之年，頭童齒豁，疾病如此，理不久長。而所負罪名至重，上孤恩義，下愧平生，悸傷血氣，憂隔飲食，所以疾病有加無瘳。加以素來不善治生，祿賜所得，隨手耗盡，道路之費，囊橐已空。臣本作陸行，日夜奔馳，速於赴任，而疾病若此，資用不繼，英州接人，卒未能至，定州送人，不肯前去，雇人買馬之資，無所從出。道盡塗窮，譬如中流失舟，抱一浮木，恃此為命，而木將沉，臣之衰危亦云極矣。竊伏思念得罪以來，三改謫命，聖恩保全，終付一郡。豈期聖主至仁至明，尚念八年經筵之舊臣，意欲全其性命乎？臣若強衰病之餘生，犯三伏之毒暑，陸走炎荒四千餘里，則僵仆中途，死於逆旅之下，理在不疑。雖罪累之重，不足多惜，而死非其道，則非仁聖不殺全育之意也。輒已分散骨肉，令長子帶往近地，躬耕就食，臣只帶家屬數人，前去汴泗之間，乘舟泛江，倍道而行，至南康軍出陸赴任。所貴醫藥粥食，不至大段失所。臣竊揣自身，多病早衰，氣息僅屬，必無生還之道。然尚延晷刻於舟中，畢餘生於治所，雖以瘴癘死於嶺表，亦所甘心，比之陸行斃於中道，藁葬路隅，常為羈鬼，則猶有間矣。恭惟聖主之德，下及昆蟲，以臣曾經親近任使，必不欲置之死地，所以輒為行舟之計。敢望天慈，少加憫惻。臣無任。

`奏乞封太白山神狀``附為太守宋選作`

伏見當府郿縣太白山，雄鎮一方，載在祀典。案唐天寶八年，詔封山神為神應公。迨至皇朝，始改封侯，而加以濟民之號。自去歲九月不雨，徂冬及春，農民拱手，以待饑饉，粒食將絕，盜賊並興。臣採之道塗，得於父老，咸謂此山舊有湫水，試加禱請，必獲響應。尋令擇日齋戒，差官蒞取。臣與百姓數千人，待於郊外，風色慘變，從東南來，隆隆獵獵，若有驅導。既至之日，陰威凜然，油雲蔚興，始如車蓋，既日不散，遂彌四方，化為大雨，罔不周飫。破驕陽於鼎盛，起二麥於垂枯。鬼神雖幽，報荅甚著。臣竊以為功效至大，封爵未充，使其昔公而今侯，是為自我而左降，揆以人意，殊為不安。且此山崇高，足亞五岳，若賜公爵，尚虛王稱，校其有功，實未為過。伏乞朝廷更下所司，詳酌可否，特賜指揮者。

`上初即位論治道二首``代呂申公`

道德

人君以至誠為道，以至仁為德。守此二言，終身不易，堯舜之主也。至誠之外，更行他道，皆為非道。至仁之外，更作他德，皆為非德。

何謂至誠？上自大臣，下至小民，內自親戚，外至四夷，皆推赤心以待之，不可以絲亳偽也。如此，則四海之內，親之如父子，信之如心眼，未有父子相圖、心眼相欺者，如此而天之不治，未之有也。絲亳之偽，一萌於心，如人有病，先見於脈，如人飲酒，先見於色，聲色動於幾微之間，而猜阻行於千里之外，強者為敵，弱者為怨，四海之內，如盜賊之憎主人，鳥獸之畏弋獵，則人主狐立而危亡至矣。

何謂至仁？視臣如手足，視民如赤子，戢兵，省刑，時使，薄歛，行此六事而已矣。禍莫逆於好用兵，怨莫大於好起獄，災莫深於興土功，毒莫深於奪民利。此四者，陷民之坑阱，而伐國之斧鉞也。去此四者，行彼六者，而仁不可勝用矣。傳曰：「至誠如神。」又曰：「至仁無敵。」審能行之，當獲四種福。以人事言之，則主逸而國安；以天道言之，則享年永而卜世長。此必然之理，古今已試之效也。

去聖益遠，邪說滋熾，厭常道而求異術，文姦言以濟暴行。為申、商之學者，則曰「人主不可以不學術數」；人主，天下之父也，為人父而用術於其子，可乎？為莊、老之學者，則曰「聖人不仁，以百姓芻狗」；欲窮兵黷武，則曰「吾以威四夷而安中國」；欲煩刑多殺，則曰「吾以禁姦慝而全善人」；欲虐使厚歛，則曰「吾以強兵革而誅暴亂，雖若不仁而卒歸於仁」。此皆亡國之言也，秦二世、王莽嘗用之矣，皆以經術附會其說。

書曰：「惟辟作福，惟辟作威。」此言威福不可移於臣下也。欲威福不移於臣下，則莫若捨己而從衆，衆之所是，我則與之，衆之所非，我則去之。夫衆未有不公，而人君者，天下公議之主也，如此，則威福將安歸乎？今之說者則不然，曰，人主不可以不作威福，於是違衆而用己。己之耳目，終不能徧天下，要必資之於人，愛憎喜怒，各行其私，而浸潤膚受之說行矣。然後從而賞罰之，雖名為人主之威福，而其實左右之私意也。姦人竊吾威福而賣之於外，則權與人主侔矣。

書曰：「威克厥愛允濟，愛克厥允罔功。」威者，畏威之謂也。愛者，懷私之謂也。管仲曰：「畏威如疾，民之上也。從懷如流，民之下也。畏威之心，勝於懷私，則事無不成。」今之說者則不然，曰：「人君當使威刑勝於惠愛。」如是則予不如奪，生不如殺，堯不如桀，而幽、厲、桓、靈之君長有天下。此不可不辨也。

刑政

書曰：「臨下以簡，御衆以寬。」此百世不易之道也。昔漢高帝約法三章，蕭何定律九篇而已。至於文景，刑措不用。歷魏至晉，條目滋章，斷罪所用至二萬六千二百七十二條，而姦益不勝，民無所措手足。唐及五代止用律令，國初加以注疏，情文備矣。今編敕續降，動若牛毛，人之耳目所不能周，思慮所不能照，而法病矣。

臣愚謂當熟議而少寬之。人主前旒蔽明，黈纊塞耳，耳目所及，尚不敢盡，而況察人於耳目之外乎？今御史六察，專務鈎考簿書，責發細微，自三公九卿，救過不暇。夫詳於小，必畧於大，其文密者，其實必疎。故近歲以來，水旱盜賊，四民流亡，邊鄙不寧，皆不以責宰相，而尚書諸曹，文牘繁重，窮日之力，書紙尾不暇，此皆苛察之過也。不可以不變。

易曰：「理財正辭禁民為非曰義。」先王之理財也，必繼之以正辭，其辭正則其取之也義。三代之君食租衣稅而已，是以辭正而民服。自漢以來，鹽鐵酒茗之禁，貸榷易之利，皆心知其非而冒行之，故辭曲而民為盜。今欲嚴刑妄賞以去盜，不若捐利以予民，衣食足而盜賊自止。

夫興利以聚財者，人臣之利也，非社稷之福。省費以養財者，社稷之福也，非人臣之利。何以言之？民者國之本，而刑者民之賊。興利以聚財，必先煩刑以賊民，國本搖矣，而言利之臣，先受其賞，近歲宮室城池之投，南蠻、西夏之師，車服器械之資，畧計其費，不下五千萬緡，求其所補，卒亦安在？若以此積糧，則沿邊皆有九年之蓄，西夷北邊，望而不敢近矣。趙充國有言：「湟中穀斛八錢。吾謂糴三百萬斛，羗人不敢動矣。」不待煩刑賊民，而邊鄙以安。然為人臣之計，則無功可賞。故凡人臣欲興利而不欲省費者，皆為身謀，非為社稷計也。人主不察，乃以社稷之深憂，而徇人臣之私計，豈不過甚矣哉。

表狀

代普寧王賀冬表

七日來復，陽既進而歲功成；八風不姦，樂已調而君道得。惟聖在御，與天同符。恭惟皇帝陛下，嗣守洪基，丕承先志。法小毖以求助，期既醉之太平。淵默臨朝，順陽道之消長；清凈為治，俾物類以昭蘇。受福無疆，成功不宰。臣猥以暗弱，仰荷誨憐。敢先百辟之朝，以祝萬年之壽。

謝御膳表

臣伏蒙聖恩，特賜寬假將理。今月七日，又再蒙中使臨賜御膳，問其治療之增損，督以朝參之日辰。臣下履淵冰，上負芒刺。蹄涔雖小，能延兩耀之光；寸草何知，莫報三春之澤。正使豚魚幽陋，木石堅頑。亦將激勵忘軀，奔走赴職。而臣尚有無厭之請，敢守不移之愚。在法當誅，原情可憫。實以負薪之疾，積有歲時；勿藥之祥，恐非旦夕。終願江淮之一郡，以安犬馬之餘生。尚冀此身，未填溝壑。期於異日，別效涓埃。

代滕達道景靈宮奉安表

衣冠出遊，巍乎宮闕之盛；祖考來格，燦然日月之明。新禮光前，彌文範後。繼以作解之雷雨，仍收繪像之子孫。聳觀華夷，淪浹枯朽。竊以祀無豐疏，祭不欲昵。自仁率親，故同宮而合享；惟聖作則，實考古而便今。庶民子來，五福交應。蔚山河之增氣，紛嶽瀆以來朝。仙木蟠根，五聖既聯於龍袞；靈芝擢秀，九莖復出於齋房。皇帝陛下舜孝格天，堯文冠古。損益漢唐之典故，潤色祖宗之規摹。壽考萬年，永作人神之主；本支百世，共承宗廟之休。臣出守遠方，阻觀盛禮。會祠壇下，莫覩燁然之光；留滯周南，竊興命也之嘆。

上皇帝賀冬表

易稱來復，蓋知天地之心；禮戒無為，以待陰陽之定。恭惟皇帝陛下，堯仁冠古，舜孝通神。種德兆民，躬行文景之儉；遊心六藝，灼知周孔之情。人既和而歲自豐，天不違而壽無極。臣久緣衰病，待罪江湖。莫瞻北極之光，但罄南山之祝。

上太皇太后賀正表

堯曆授時，夏正建統。氣迎交泰之會，祥應重明之朝。恭惟太皇太后陛下，道無能名，德博而化。天人所助，本羲易之益謙；慈儉不居，得老氏之三寶。時逢吉旦，福集清宮。臣職守江湖，心馳象魏。天威咫尺，想聞清蹕之音；眉壽萬年，遠奉稱觴之慶。

擬作

`代侯公說項羽辭``并敘`

漢與楚戰，敗於彭城。太公間走，見獲於楚。項羽常置軍中以為質。漢王遣辯士陸賈說項羽，請之，不聽。後遣侯公，羽許之，遂歸太公。侯公之辯，過陸生矣。而史闕其所以說羽之辭，遂探其事情以補之，作代侯公說項羽辭。

漢王四年，遣辯士陸賈東說項王，請還太公。項羽弗聽，賈還。漢王不懌者累日。左右計無所出。侯公在軍中，而未知名，乃超進而言曰：「秦為無道，荼毒天下，戮人之父，刑人之子，如刈草菅。大王奮不顧身，建大義，除殘賊，為萬民請命。今秦氏已誅，天下且定，民之父子室家，皆得保完以相守也，其慶大矣。宜與太公享萬歲無窮之歡。不幸太公拘於強讎，以重大王夙夜之憂。臣聞主憂臣辱，主辱臣死。大王諸臣，未有輸忠出奇，以還太公之屬車，蹈義死節，以折項羽之狼心者，臣恐天下有以議漢為無人矣，此臣等之罪也。臣願先即辱國之誅。」漢王嘻嚱曰：「吾惟不孝不武，而太公暴露拘辱於楚者三年矣。吾重念天下大計，未獲即死之，此吾所以早夜痛心疾首，東嚮而不忘也。顧為之奈何？」侯公曰：「臣雖不敏，願大王假臣革車一乘，騎卒十人，臣朝馳至楚壁，而暮與太公驂乘而歸，可乎？」漢王慢罵曰：「腐儒，何言之易也。夫陸賈天下之辯士，吾前日遣之，智窮辭屈，抱頭鼠竄，顛狽而歸，僅以身免。若何言之易也！」侯公曰：「待人以必能者，不能則喪氣。倚事之必集者，不集則挫心。大王前日之遣賈也，恃之為必能之人，望之有必集之事。今賈乃困辱而歸，是大王氣喪而心挫也，宜有以深鄙臣也。且大王一失任於陸賈，乃遂懲艾以為無足使令者，是大王示太公之無還期，待天下為無士也。」漢王曰：「吾豈忘親者耶，顧若豈足以辦此？且項王陰忮不仁，徒觸其鋒，與之俱靡耳。」侯公曰：「昔趙平原君苦秦之侵，欲結楚從也，求其可與從適楚者二十人。蓋擇於門下也，食客數千，得十九焉，其一人無得也，最下客毛遂請行。平原君不擇而與之俱，卒至強楚，廷叱其王，而定從於立談之間者，毛遂功也。日者，趙王武臣見獲於燕，以其臣陳餘、張耳之賢，擇人請王，往者十輩，無一返者。終於養卒請行，朝炊未終，乃與趙王同載而歸。此大王之所知者。臣乃今日願為大王之毛遂、養卒，大王何慊不辱平原、餘、耳之聽哉。」漢王曰：「善。」即飭車十乘，騎卒百人，以遣侯公。

侯公至楚，晨扣軍門，謁項王曰：「臣聞漢王之父太公為俘囚，臣竊慶大王獲所以勝於漢者。前日漢王遣使請之，而大王不與，至將烹焉，臣竊弔大王似不恤楚矣。」項王嗔目大怒，叱侯公曰：「若自薦死，乃欲為而主行說以僥幸也。且吾親與人角，而獲其父，固將甘心焉。今乃言無恤者，何也？」侯公曰：「臣以區區之身，備漢之使，而有謁於大王，故大王以臣為漢遊說而忘忠楚也。大王試幸聽之。使其言有可用，則楚漢之大利，兩君之至歡，豈臣之私幸也。使其言無可用，則臣徐蹈鼎鑊，以從太公之烹，蓋未晚也。」項王曰：「太公之不得歸必矣，若將何言？」侯公曰：「夫漢王失職，怏怏而西，因思歸之士，收豪傑之伍，舉梁漢之師，下巴蜀之粟，并三秦，定齊魏，日引而東，以與大王決一旦之命，大王視其志，固將一天下，朝諸侯，建七廟，定大號，為萬世基業耶？抑將區區狥匹夫之節，為曾參之孝而已者耶？且連兵帶壘，與楚百戰以決雌雄，乃有天下三分之二，大王軍覆將死，自救不暇，凡所以運奇決勝為大王之勍敵者，在漢王與諸將了事耶？抑太公實為之也耶？雖庸人孺子固知之。然則太公獨一亡似人耳，不足為楚、漢之輕重。大王幸虜獲之，而禍福實係焉，視其用之如何耳。得所以用而用之者強，失所以用而用之者亡。茍為失其所用，未若不獲之為善也。大王所以久拘而不歸者，固以要之。誠是也。且要而能致之，則權在我。要而不能致，則權在人。權之所在，以戰必克。則要者，名也；歸者，實也。大王茍不得志於名，當速收效於實，無為兩失，而自遺其患。是以臣竊為大王慎惜此舉也。大王固嘗置之俎上而命之矣，彼報之曰：『必欲烹之，願分羹焉。』且父子相愛之情，豈相遠哉。方漢王窘於彭城，二子同載，推墮捐之，弗顧也，安知其視父不與子同也。太公之囚楚者三年矣，彼誠篤於愛父，固將捐兵解甲，膝行頓顙楚之轅門，為之請一旦之命，今勵士方力，督戰方急，無一日而忘與楚從事，此其志在天下，無以親為也。大王今不歸之，以收其實，將久留之，以執其名，故曰似不恤楚也。」項王怒氣少息，徐曰：「顧吾所讎者漢王爾，其父何與耶？且漢王親以其身投吾掌握者數矣，我常易而釋之，今乃曰東向必欲亡楚而後已，故吾深仇之，欲菹醢其父，聊快於一時，況與之歸耶？」

侯公曰：「辱大王幸賜聽臣，臣請言其不可者。夫首建大義誅暴秦者，惟楚。世為賢明顯名於天下者，惟楚。天下豪傑樂從而爭赴者，惟楚。被堅執銳為士卒先，所向摧靡，莫如大王。兵強將武，百戰百勝，莫如大王。諸侯畏慴，惟所號令，莫如大王。割地據國，連城數十，莫如大王。持此數者以令天下，朝諸侯，建大號，何待於今。然而為之八年，智窮兵敗，土疆日促，反為漢雌。大王嘗自知其所以失乎？」項王曰：「吾誠每不自知，如公言焉，公試論吾所以失者。」侯公曰：「大王知夫博者事乎？夫財均則氣均，氣均則敵偶，然後勝負之勢，決於一時。今大王求與漢博，方布席徒手未及投地，而驟以己資推遺之，已而財索氣竭，徒手而校之，則大王之勝勢去矣。夫仁義禮智，所以取天下之資，而制敵之具也。大王乃棄資委具，以為無所事，以故漢皆獲而收執之，此所以自引而東，視大王如無也。」項王曰：「何謂棄資委具？」侯公曰：「夫秦民之不聊生久矣。漢王之入關也，秋毫無所犯，解秦之罟，約法三章，民大慶悅，惟恐其不王秦也。大王之至，燔燒屠戮，酷甚於秦，秦人失望，何以為仁？大王始與諸侯受約懷王，先入關者，王之，漢王出萬死不顧一生之計，叩關決戰，降俘其主，以待大王，而大王背約，遷之南鄭，何以為信？大王以世為楚將，方舉大義，不立其後，無以令天下，遂共立懷王而稟聽之，及天下且定，乃陽尊為帝而放殺之，何以為義？以范增之忠，陳平之智，韓信之勇，皆人傑。爭天下者，視此三人為之存亡。然而增死於疑，平、信去而不用，何以為智？是以漢王於其入關也，天下歸其仁。其還定三秦也，天下歸其信。為義帝縞素也，天下歸其義。其用平、信也，天下歸其智。此四者，大王素有之資，可畜之具，惟其委棄而不用，故漢皆得而收執之，是以大王未得所以稅駕也。方今之勢，漢王者，高資富室也。大王者，窶人也。天下者，市人也。市人不趨窶人而趨高資富室，明矣。然則大王今日之資，恃有一太公爾。天所以相楚也。今不歸之，以伸區區之信義，紓旦夕之急，臣恐漢人怒氣益奮，戰士倍我，是大王又以其資遺漢，且將索然而為窮人矣。此臣所以為大王寒心也。夫制人之與見制於人，克人之與見克於人，豈同日而語哉。願大王熟計之。」

項王曰：「孤所以恩漢者亦至矣。然去輒背我，今其父在此，猶日急鬪，誠一旦歸之，徒益其氣爾。」侯公曰：「不然。臣聞懷敵者強，怒敵者亡。大王於漢，有足懷而制之，乃欲怒而鬪之，臣意天溺大王之衷，將遂孤楚矣。大王誠惠辱一介之使護太公，且致言漢王曰：『前日太公播越於外，羈旅敝軍，獲侍盥沐者三年于茲，而君王方深督過之，是以下國君臣未敢議太公之歸。今君王敕駕迎之，孤恐久稽君王旦暮問安侍膳之歡，敢不承令，敬遣下臣衛送太公之屬車，以還行宮。孤亦願自今之日，與君王捐忿與瑕，繼平昔之歡，君王有以報不穀者，皇天后土，實與聞之。』如此而漢不解甲罷兵以荅大義，則曲在彼矣。大王因之號令士卒，以趨漢王，此秦所以獲晉惠公也。今大王不辱聽臣，臣無所受命而歸，漢王固將慟哭於軍曰：『楚之讎我者深矣，使者再返，而太公不歸矣，且號為舉大義，除殘賊，拯萬民，終之有不共戴天之讎，何面目以視天下，今日之事，有楚無漢，有漢無楚，吾將前死楚軍，不返顧矣。』漢王持此感怒士心，整甲而趨楚軍，此伍子胥所以鞭平王之尸也。」

項王曰：「善。吾聽公，姑無烹。公第還語而王，令罷兵，吾今歸之矣。」侯公曰：「此又不可。夫智貴乎早決，勇貴乎必為。早決者無後悔，必為者無棄功。王陵，楚之驍將也，一旦亡去漢，大王拘執其母，將以還陵也，而其母慷慨對使者為陵陳去就之義，敕陵無還，遂伏劍而死。故天下皆賢智其母，而莫不哀其死也。今太公幽囚鬱抑於大王之軍久矣。今聞使者再返，而大王無意幸赦還之，臣竊意其變生於無聊，不勝恚辱之積，一旦引決，以蹈陵母之義，則大王悔恐自失，雖欲回漢軍之鋒，不可得矣。臣聞來而不可失者，時也。蹈而不可失者，機也。方今大王糧匱師老，無以支漢，而韓信之軍，乘勝之鋒，亦且至矣，大王雖欲解而東歸，不可得矣。臣願大王因其時而用其機，急歸太公，與漢王約，中分天下，割鴻溝以西為漢，以東為楚。大王解甲登壇，建號東帝，以撫東方之諸侯，亦休兵儲粟，以待天下之變。漢王老，且厭兵，尚何求哉，固將世為西藩，以事楚矣。」項王大悅。聽其計，引侯生為上客，召太公置酒高會，三日而歸之。

太公、呂后既至，漢王大悅，軍皆稱萬歲。即日封侯公平國君，曰：「此天下辯士，所居傾國者，故號平國君焉。」

擬孫權荅曹操書

權白孟德足下。辱書開示禍福，使之內殺子布，外擒劉備以自效。書辭勤欵，若出至誠，雖三尺童子，亦曉然知利害所在矣。然僕懷固陋，敢略布。昔田橫，齊之遺虜，漢高祖釋酈生之憾，遣使海島，謂橫來，大者王，小者侯，猶能以力自剄，不肯以身辱於劉氏。韓信以全齊之地，束手於漢，而不能死於牖下。自古同功一體之人，英雄豪傑之士，世亂則藉以剪伐，承平則理必猜疑，與其受韓信之誅，豈若死田橫之節也哉。僕先將軍破虜，遭漢陵夷，董卓僭亂，焚燒宗廟，發掘陵寢，故依袁術以舉義師，所指城邑響應，天下思得董卓而食之不厭。不幸此志未遂，而無祿早世。先兄伯符嗣命，馳驅鋒鏑，周旋江漢，豈有他哉？上以雪天子之恥，下以畢先將軍之志耳。不意袁術亦僭位號，汙辱義師，又聞諸君各盜名字，伯符提偏師，進無所歸，退無所守，故資江東為之業耳，不幸有荊軻、舞陽之變。不以權不肖，使統士卒，以卒先臣之誌。僕受遺以來，臥薪嘗膽，悼日月之逾邁，而歎功名之不立，上負先臣未報之忠，下忝伯符知人之明。且權先世以德顯於吳，權若效諸君有非常之志，縱不蒙顯戮，豈不墜其家聲耶？

漢自桓、靈以來，上失其道，政出多門，宦官之亂纔息，董卓之禍復興，傕、汜未誅，袁、劉割據，天下所恃，惟權與公及劉備三人耳。比聞卓已鯨鯢，天子反正，僕意公當掃除餘孽，同獎王室，上助天子與宗廟社稷之靈，退守藩國，無失春秋朝覲之節。而足下乃有欺孤之志，威挾天子，以令天下，妄引曆數，陰構符命，昔笑王莽之愚，今竊歎足下蹈覆車也。僕與公有婚姻之舊，加之同好相求，然自聞求九錫，納椒房，不唯同志失望，天下甚籍籍也。劉備之兵雖少，然僕其為人，雄材大略，寬而有容，拙於攻取，巧於馭人，有漢高祖之餘風，輔以孔明，未可量也，且以忠義不替曩昔，僕以為今海內所望，惟我二人耳。僕之有張昭，正如備之孔明，左提右挈，以就大事，國中文武之事，盡以委之，而見教殺昭與備，僕豈病狂也哉。古諺有之：「輔車相依，唇亡齒寒。」僕與劉備，實有唇齒相須之勢。足下所以不能取武昌，又不能到成都者，吳、蜀皆存也。今使僕取蜀，是吳不得獨存也。蜀亡，吳亦隨之矣。晉以垂棘屈產，假道於虞以伐虢，夫滅虢是所以取虞，虞以不知，故及禍。足下意何以異此。古人有言曰：「白首如新，傾蓋如故。」言以身託人，必擇所安。孟德視僕，豈惜此尺寸之土者哉，特以公非所託故也。荀文若與公共起艱危，一旦勸公讓九錫，意便憾，使卒憂死。矧僕與公有赤壁之隙，雖復盡釋前憾，然豈敢必公不食斯言乎？今日歸朝，一匹夫耳，何能為哉。縱公不見害，交鋒兩陣之間，所殺過當，今其父兄子弟，實在公側，怨讎多矣，其能安乎？季布數窘漢王，及即位，猶下三族之令，矧足下記人之過，忘人之功，不肯忘文若於九錫，其肯赦僕於赤壁乎？孔文舉與楊德祖，海內奇士，足下殺之如皁隸，豈復有愛於權！天下之才在公右者，即害之矣，一失江東，豈容復悔耶？甘言重幣，幸勿復再。

制誥

元祐元年九月六日明堂赦文

門下。聖人之德，無以加孝；帝王之典，莫大承天。朕以眇眇之身，煢煢在疚。永惟置器之重，惕若臨淵之深。承明繼成，思有以迪先王之烈；紹志述事，未足以慰天下之心。仰繫母慈，總攬政體。緝熙百度，和樂四方。賴帝貺臨，海宇寧乂。三垂之兵靡警，萬邦之年屢豐。庶幾大同，光嗣成美。深惟六聖之制，必躬三歲之祠。惟茲肇禋，屬予訪落。喪有以權而從變，祭無以卑而廢尊。顧言總章，古重宗祀。以教諸侯之孝，以得萬國之心。我享維天，下武式文王之典；大孝嚴父，孔子謂周公其人。追惟先猷，嘗講茲禮。包舉儒術，咨諏縉紳。刺六經放逸之文，斥衆言淆亂之蔽。嘉與四海，靈承一天。革顯慶之兼尊，隆永徽之專配。成於獨斷，畀予沖人。遵遺教於前，著成法於後。涓選吉日，裒輯上儀。奉罍琳宮，奠玉路寢。神之弔矣，燕及皇天；誰其配之，既右烈考於時，夙齋輅之駕，被袞冕之章。備庶物之微，追三牲之養。靈遊而風馬下，孝奏而日月光。惕然履霜，詎勝悽愴之意；僾然出戶，如聞歎息之聲。秩祜賚我思成，侍臣助予惻楚。既迄成於熙事，敢專饗於閎休。宜布洪恩，以暨諸夏。`云云。`於戲，漢庭祀帝，著於即阼之踰年；唐室施仁，固以御門之吉日。蓋禮盛者文縟，澤大者流長。尚賴文武之英，屏翰之雋。協恭致治，以輔邦家。

元祐三年六月德音赦文

門下。朕以眇躬，獲御大器。仰聖后之慈訓，荷先烈之永圖。四載于茲，涉道尚淺。凜然祗惕，若履淵冰。思所以慰安人心，奉若天道。常慮一夫之失所，以傷萬物之太和。蠲苛去煩，夙夜願治。乃自去冬連月降雪異常。今春已來，久陰不霽。農夫失職，商旅不通。比屋之間，凍餒彌甚。常寒之罰，咎在朕躬。惟日兢兢，以圖消復。潔精致禱，神眷未孚。克己自持，協氣無應。切慮四方獄犴，冤滯尚多。工役煩興，人咨胥怨。鬱成繆盭之變，以干陰陽之和。宜均渙恩，以召善氣。`云云。`於戲，遇災祗戒，聿脩信順之誠；正事布和，庶獲天人之助。咨爾中外，咸體朕懷。

`樂語`

集英殿春宴教坊詞

教坊致語　中和化育萬壽排場

臣聞人和則氣和，故王道得而四時正；今樂猶古樂，故民心悅而八音平。幸此聖朝，陶然化國。飭三農於保介，維莫之春；興五福於太平，既醉以酒。恭惟皇帝陛下，乘乾有作，出震無私。憲章六聖之典謨，斟酌百王之禮樂。天方祚於舜孝，人已誦於堯言，故得彝倫敘而水土平，北流軌道；壬人退而蠻夷服，西旅在庭。稍寬中昃之憂，一均湛露之澤。方將麴櫱群賢，而惡旨酒，鼓吹六藝而放鄭聲。雖白雪陽春，莫致天顏之一笑；而獻芹負日，各盡野人之寸心。臣猥以賤工，叨塵法部。幸獲望雲之喜，敢陳擊壤之音。不揆蕪才，上進口號。

萬人歌舞樂芳辰，長養恩深第四春。令下風雷常有信，時來草木豈知仁。璿璣已正三階泰，玉琯初知九奏純。更欲年年同此樂，故應相繼得元臣。

勾合曲

太平無象，善萬物之得時；和氣致祥，喜八風之從律。大合鈞天之奏，克諧治世之音。上奉嚴宸，教坊合曲。

勾小兒隊

斑白之老，既無負戴之憂；齠齔之童，亦遂嬉游之樂。行歌道路，聯袂闕庭。仰奉宸慈，教坊小兒入隊。

隊名

初成暮春服，來獻太平謠。

問小兒隊

聚戲里閭，豈識九重之奧；成文綴兆，忽隨六樂之和。宜近彤墀，悉陳來意。

小兒致語

臣聞春為陽中，生物各遂其性；樂以天下，聖人豈私其身。故飲食盡忠臣心，而游豫為諸侯度。方遲日之無事，矧嗣歲之有年。大啟壁門，肅陳燕豆。恭惟皇帝陛下，道隆而德備，質文而性仁。總攬群材，蓋天授之神策；澄清庶政，故民獻以寶符。顧良辰樂事之難并，宜群臣嘉賓之並集。廣場千步，方山立於衆工；大樂九成，固海函於雜技。臣等沐浴膏澤，咏歌昇平。幸以髡髦之微，得參舞羽之末。敢干宸聽，伏俟俞音。

勾雜劇

臚傳已久，陛楯將更。宜資載笑之歡，少進群優之技。緩調絲竹，雜劇來歟？

放小兒隊

清歌屢奏，蓋曲盡於下情；妙舞載陳，示不遺於小物。既畢沛風之和，稍同沂水之歸。再拜天堦，相將好去。

勾女童隊

燕私之樂，下侍於臣工；靡曼之觀，聊同於俚俗。審音而作，振袂稍前。上奉宸歡，兩軍女童入隊。

隊名

瑞日明歌扇，仙飆動舞衣。

問女童隊

工師奏技，侍衛聳觀。顧游女之何施，集彤庭而有待。欲知來意，宜悉敷陳。

女童致語

妾聞聖人授民以時，王者與衆同樂。故倉庚鳴而蠶女出，游魚躍而靈沼春。蓋良辰豈易得哉，亦賢者而後樂此。伏惟皇帝陛下，溫恭允塞，緝熙光明。學無常師，文武識其大者；仁能濟衆，堯舜其猶病諸。齊泰階之六符，走重譯之萬里。天人並應，禮樂將興。豈惟塵土之賤微，敢度乾坤之廣大。萬舞九奏，雖未象於成功；間歌三終，亦庶幾於頌德。欲殫末技，少效寸誠。

勾雜劇

風斜御柳，既窮綺麗之觀；日轉庭槐，少進詼優之戲。再調絲竹，雜劇來歟？

放女童隊

翠袖風回，已盡折旋之妙；文茵霞卷，尚觀顧步之餘。再拜天墀，相將好去。

齋日致語口號

旋復陰陽，配五支於六干；誕彌歲月，與元日為三申。神后降慶於當年，曾孫效誠於茲旦。不煩巧歷，自契真符。道俗讙謠，天人協應。太皇太后陛下，功高任姒，德配唐虞。上推顧託之心，下布仰成之政。寶慈與儉，蹈光憲之成規；却狄安邦，襲烈武之餘慶。三朝順履，萬壽維新。雖絳縣之老人，難窮甲子；如楚南之靈木，莫計春秋。臣賤等草茅，心傾葵藿。采民謳於擊壤，效樂語之陳詩。

媧皇得道自神仙，金母長生不計年。甲子會逢三朔旦，歲星行看百周天。消兵漸覺腰無犢，種德方知福有田。彤管何人書後會，椒花椿頌一時編。

黃樓致語口號

百川反壑，五稼登場。初成百尺之樓，適及重陽之會。高高下下，既休畚鍤之勞；歲歲年年，共覩茱萸之美。恭惟知府學士，民人所恃，憂樂以時。度餘力而取羨材，因備災而成勝事。起東郊之壯觀，破西楚之淫名。賓客如雲，來四方之豪傑；鼓鍾隱地，竦萬目之觀瞻。實與徐民，長為佳話。

一新柱石壯嚴闉，更值西風落帽辰。不用游從誇燕子，直將氣焰壓波神。山川尚繞當時國，城郭猶飄廣陌塵。誰憑闌干賞風月，使君留意在斯民。

趙倅成伯母生日致語口號

昔年占夢，適當重九之佳辰；今日獻香，願祝大千之遐筭。慶婦姑之同日，雜茱萸以稱觴。殺雞已效於龐公，剪髮敢資於陶母。但某叨居樂部，忝預年家。不度蕪材，上塵口號。

今朝壽酒泛黃花，鬱鬱蔥蔥氣滿家。願得唐兒舞一曲，莫嫌國小向長沙。

王氏生日致語口號

人中五日，知織女之暫來；海上三年，喜花枝之未老。事協紫銜之夢，歡傾白髮之兒。好人相逢，一杯徑醉。伏以某人女郎，蒼梧仙裔，南海貢餘。憐謝瑞之早孤，潛炊相助；歎張鎬之沒興，遇酒輒歡。采楊梅而朝飛，擘青蓮而暮返。長新玉女之年貌，未厭金膏之掃除。萬里乘桴，已慕仲尼而航海；五絲繡鳳，將從老子以俱仙。東坡居士，樽俎千峰，笙簧萬籟。聊設三山之湯餅，共傾九醞之仙醪。尋香而來，苒天風之引步；此興不淺，炯江月之升樓。

羅浮山下已三春，松筍穿堦晝掩門。太白猶逃水仙洞，紫簫來問玉華君。天容水色聊同夜，髮澤膚光自鑑人。萬戶春風為子壽，坐看滄海起揚塵。

寒食宴提刑致語口號

良辰易失，四者難并。故人相逢，五斗徑醉。況中年離合之感，正寒食清明之間。時乎不可再來，賢者而後樂此。恭惟提刑學士，才本天授，學為人師。事業存乎斯民，文章蓋其餘事。望之已試於馮翊，翁子暫還於會稽。知府學士，接好鄰邦，締交冊府。莫逆之契，義等於天倫；不腆之辭，意勤於地主。力講兩君之好，可無七子之詩。欲使異時，爭傳盛事。

雲間畫鼓疊春雷，千騎尋芳戲馬臺。半道已逢山簡醉，萬人爭看謫仙來。淮西按部威尤凜，歷下懷仁首重回。還把去年留客意，折花臨水更徘徊。

* * *

