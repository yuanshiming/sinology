

## 蘇東坡全集

##### 東坡續集
　　　`卷十一`

* * *

### 書三十七首

上神宗皇帝書

熙寧四年二月□日，殿中丞直史館判官告院權開封府推官臣蘇軾，謹昧萬死，再拜上書皇帝陛下。臣近者不度愚賤，輒上封章言買燈事。自知瀆犯天威，罪在不赦，席藁私室，以待斧鉞之誅，而側聽逾旬，威命不至，問之府司，則買燈之事，尋已停罷。乃知陛下不惟赦之，又能聽之，驚喜過望，以至感泣。何者？改過不吝，從善如流，此堯舜禹湯之所勉強而力行，秦漢以來之所絕無而僅有。顧此買燈毫髮之失，豈能上累日月之明，而陛下飜然改命，曾不移刻，則所謂智出天下，而聽於至愚，威加四海，而屈於匹夫。臣今知陛下可以為堯舜，可與為湯武，可與富民而措刑，可與強兵而伏戎虜矣。有君如此，其忍負之。惟當披露腹心，捐棄肝腦，盡力所至，不知其他。乃者，臣亦知天下之事，有大於買燈者矣，而獨區區以此為先者，蓋未信而諫，聖人不與，交淺言深，君子所戒，是以試論其小者，而其大者固將有待而後言。今陛下果赦而不誅，則是既已許之矣，許而不言，臣則有罪，是以願終言之。  臣之所欲言者三，願陛下結人心、厚風俗、存紀綱而已。

人莫不有所恃，人臣恃陛下之命，故能役使小民，小民恃陛下之法，故能勝服強暴。至於人主所恃者誰與？書曰：「予臨兆民，懍乎若朽索之馭六馬。」言天下莫危於人主也。聚則為君臣，散則為仇讎，聚散之間，不容毫釐。故天下歸往謂之王，人各有心謂之獨夫。由此觀之，人主之所恃者，人心而已。人心之於人主也，如木之有根，如燈之有膏，如魚之有水，如農夫之有田，如商賈之有財。木無根則槁，燈無膏則滅，魚無水則死，農夫無田則飢，商賈無財則貧，人主失人心則亡。此必然之理，不可逭之災也。其為可畏，從古以然。苟非樂禍好亡，狂易喪志，詎敢肆其胸臆，輕犯人心乎？昔子產焚載書以弭衆言，賂伯石以安巨室，以為衆怒難犯，專欲難成。而孔子亦曰：「信，而後勞其民；未信，則以為厲己也。」唯商鞅變法，不顧人言，雖能驟致富強，亦以召怨天下，使其民知利而不知義，見刑而不見德，雖得天下，旋踵而亡。至於其身，亦卒不免，負罪出走，而諸侯不納，車裂以徇，而秦人莫哀。君臣之問，豈願如此。宋襄公雖行仁義，失衆而亡。田常雖不義，得衆而強。是以君子未論行事之是非，先觀衆心之向背。謝安之用諸桓未必是，而衆之所樂，則國以乂安。庾亮之召蘇峻未必非，而勢有不可，則反為危辱。自古及今，未有和易同衆而不安，剛果自用而不危者也。

今陛下亦知人心之不悅矣。中外之人，無賢不肖，皆言祖宗以來，治財用者不過三司使副判官，經今百年，未嘗關事。今者無故又創一司，號曰制置三司條例。使六七少年日夜講求於內，使者四十餘輩，分行營幹於外，造端宏大，民實驚疑，創法新奇，吏皆惶惑。賢者則求其說不可得，未免於憂，小人則以其意而度朝廷，遂以為謗。謂陛下以萬乘之主而言利，謂執政以天子之宰而治財，商賈不行，物價騰踊。近自淮甸，遠及川蜀，喧傳百口，論說百端。或言京師正店，議置監官，夔路深山，當行酒禁，拘收僧尼常住，減刻兵吏廩祿，如此等類，不可勝言。而甚者至以為欲復肉刑，斯言一出，民且狼顧。陛下與二三大臣亦聞其語矣。然而莫之顧者，徒曰我無其事，又無其意，何恤於人言。夫人言雖未必皆然，而疑似則有以致謗。人必貪財也，而後人疑其盜。人必好色也，而後人疑其淫。何者？未置此司，則無此謗，豈去歲之人皆忠厚。而今歲之士皆虛浮？孔子曰：「工欲善其事，必先利其器。」又曰：「必也正名乎。」今陛下操其器而諱其事，有其名而辭其意，雖家置一喙以自解，市列千金以購人，人必不信，謗亦不止。夫制置三司條例司，求利之名也。六七少年與使者四十餘輩，求利之器也。驅鷹犬而赴林藪，語人曰，我非獵也，不如放鷹犬而獸自馴。操網罟而入江湖，語人曰，我非漁也，不如捐網罟而人自信。故臣以為消讒慝以召和氣，復人心而安國本，則莫若罷制置三司條例司。

夫陛下之所以創此司者，不過以興利除害也。使罷之而利不興，害不除，則勿罷。罷之而天下悅，人心安，興利除害，無所不可，則何苦而不罷。陛下欲去積弊而立法，必使宰相熟議而後行，事若不由中書，則是亂世之法，聖君賢相，夫豈其然。必若立法，不免由中書，熟議不免使宰相，則此司之設，無乃冗長而無名。智者所圖，貴於無跡。漢之文景，紀無可書之事，唐之房杜，傳無可載之功，而天下之言治者與文景，言賢者與房杜。蓋事已立而跡不見，功已成而人不知。故曰：善用兵者，無赫赫之功。豈惟用兵，事莫不然。今所圖者，萬分未獲其一也，而跡之布於天下，已若泥中之鬬獸，亦可謂拙謀矣。陛下誠欲富國，擇三司官屬與漕運使副，而陛下與二三大臣，孜孜講求，磨以歲月，則積弊自去而人不知。但恐立志不堅，中道而廢。孟子有言：「其進銳者其退速。」若有始有卒，自可徐徐，十年之後，何事不立。孔子曰：「欲速則不達，見小利則大事不成。」使孔子而非聖人，則此言亦不可用。書曰：「謀及卿士，至於庶人，翕然大同，乃底元吉。」若逆多而從少，則靜吉而作凶。今自宰相大臣，既已辭免不為，則外之議論，斷亦可知。宰相，人臣也，且不欲以此自汙，而陛下獨安受其名而不辭，非臣愚之所識也。君臣宵旰，幾一年矣，而富國之效，茫如捕風，徒聞內帑出數百萬緡，祠部五千耳。以此為術，其誰不能。

且遣使縱橫，本非令典。漢武遣繡衣直指，桓帝遣八使，皆以守宰狼籍，盜賊公行，出於無術，行此下策。宋文帝元嘉之政，比於文景，當時責成郡縣，未嘗遣使。及至孝武，以為郡縣遲緩，始命臺使督之，以至蕭齊，此弊不革。故景陵王子良上疏極言其事，以為此等朝辭禁門，情態即異，暮宿州縣，威福便行，驅迫郵傳，折辱守宰，公私煩擾，民不聊生。唐開元中，字文融奏置勸農判官，使裴寬等二十九人，並攝御史，分行天下，招攜戶口，檢責漏田。時張說、楊瑒、皇甫璟、楊相如皆以為不便，而相繼罷黜。雖得戶八十餘萬，皆州縣希旨，以主為客，以少為多。及使百官集議都省，而公卿以下，懼融威勢，不敢異辭。陛下今讀之，觀其所行，為是為否？近者均稅寬恤，冠蓋相望，朝廷亦旋覺其非，而天下至今以為謗。曾未數歲，是非較然。臣恐後之視今，猶今之視昔。且其所遣，尤不適宜。事少而員多，人輕而權重。夫人輕而權重，則人多不服，或致侮慢以興爭。事少而員多，則無以為功，必須生事以塞責。陛下雖嚴賜約束，不許邀功，然人臣事君之常情，不從其令而從其意。今朝廷之意，好動而惡靜，好同而惡異，指趣所在，誰敢不從。臣恐陛下赤子，自此無寧歲矣。

至於所行之事，行路皆知其難。何者？汴水濁流，自生民以來，不以種稻。秦人之歌曰「涇水一石，其泥數斗。且溉且糞，長我禾黍。」何嘗曰長我粳稻耶？今欲陂而清之，萬頃之稻，必用千頃之陂，一歲一淤，三歲而滿矣。陛下遽信其說，即使相視地形，萬一官吏苟且順從，真謂陛下有意興作，上糜帑廩，下奪農時，隄防一開，水失故道，雖食議者之肉。何補於民。天下久平，民物滋息，四方遺利，蓋略盡矣。今欲鑿空訪尋水利，所謂即鹿無虞，豈惟徒勞，必大煩擾。凡有擘畫利害，不問何人，小則隨事酬勞，大則量才錄用。若官司格沮，並重行黜降，不以赦原，若材力不辦興修，便許申奏替換，賞可謂重，罰可謂輕。然並終不言諸色人妄有申陳或官司誤興工役，當得何罪。如此，則妄庸輕剽，浮浪姦人，自此爭言水利矣。成功則有賞，敗事則無誅。官司雖知其疏，豈可便行抑退。所在追集老少，相視可否，吏卒所過，雞犬一空。若非灼然難行，必須且為興役。何則？格沮之罪重，而誤興之過輕。人多愛身，勢必如此。且古陂廢堰，多為側近冒耕，歲月既深，已同永業，苟欲興復，必盡追收，人心或搖，甚非善政。又有好訟之黨，多怨之人，妄言某處可作陂渠，規壞所怨田產，或指人舊業，以為官陂，冒佃之訟，必倍今日。臣不知朝廷本無一事，何苦而行此哉。

自古役人，必用鄉戶，猶食之必用五穀，衣之必用桑麻，濟川之必用舟楫，行地之必用牛馬，雖其間或有以他物充代，然終非天下所可常行。今者徒聞江浙之間數郡行此，而欲措之天下，是猶見燕晉之棗栗，岷蜀之蹲鴟，而欲以廢五穀，豈不難哉。又欲官賣所在坊場，以充衙前雇直，雖有長役，更無酬勞，長役所得既微，自此必漸衰散，則州郡事體，憔悴可知。士大夫捐親戚，棄墳墓，以從宦於四方者，宣力之餘，亦欲取樂，此人之至情也。若凋弊太甚，廚傳蕭然，則似危邦之陋風，恐非太平之盛觀。陛下誠慮及此，必不肯為。且今法令莫嚴於御軍，軍法莫嚴於迯竄，禁軍三犯，廂軍五犯，大率處死。然迯軍常半天下，不知雇人為役，與廂軍何異。若有逃者，何以罪之，其勢必輕於逃軍，則其逃必甚於今日，為其官長，不亦難乎？近者雖使鄉戶頗得雇人，然而所雇逃亡，鄉戶猶任其責。今遂欲於兩稅之外，別立一科，謂之庸錢，以備官雇。則雇人之責，官所自任矣。自唐楊炎廢租庸調以為兩稅，取大曆十四年應干賦歛之數，以定兩稅之額，則是租調與庸，兩稅既兼之矣。今兩稅如故，柰何復欲取庸。聖人立法，必慮後世，豈可於常稅之外，別出科名。萬一不幸，後世有多欲之君，輔之以聚歛之臣，庸錢不除，差役仍舊，使天下怨讟，推所從來，則必有任其咎者矣。人欲使坊郭等第之民，與鄉戶均役，品官形勢之家，與齊民並事。其說曰：「周禮田不耕者出屋粟，宅不毛者有里布。而漢世宰相之子，不免戍邊。」此其所以藉口也。古者官養民，今者民養官。給之以田而不耕，勸之以農而不力，於是乎有里布屋粟夫家之征，而民無以為生，去為商賈，事勢當爾，何名役之。且一歲之戍，不過三日，三日之雇，其直三百。今世三大戶之役，自公卿以降，無得免者，其費豈特三百而已。大扺事若可行，不必皆有故事。若民所不悅，俗所不安，縱有經典明文，無補於怨。若行此二者，必怨無疑。女戶單丁，蓋天民之窮者也。古之王者，首務恤此。而今陛下首欲役之，此等苟非戶將絕而未亡，則是家有丁而尚幼，若假之數歲，則必成丁而就役，老死而沒官。富有四海，忍不加恤。

孟子曰：「始作俑者，其無後乎？」春秋書「作丘甲」、「用田賦」，皆重其始為民患也。青苗放錢，自昔有禁。今陛下始立成法，每歲常行，雖云不許抑配，而數世之後，暴君汙吏，陛下能保之歟？異日天下恨之，國史記之曰，青苗錢自陛下始，豈不惜哉！且東南買絹，本用見錢，陝西糧草，不許折兌，朝廷既有著令，職事又每舉行。然而買絹未嘗不折鹽，糧草未嘗不折鈔，乃知青苗不許抑配之說，亦是空文。只如治平之初，揀刺義勇，當時詔旨慰諭，明言永不戍邊，著在簡書，有如盟約。於今幾日，論議已搖，或以代還東軍，或欲抵換弓手，約束難恃，豈不明哉。縱使此令決行，果不抑配，計其間願請之戶，必皆孤貧不濟之人，家若自有贏餘，何至與官交易。此等鞭撻已急，則繼之逃亡，逃亡之餘，則均之鄰保。勢有必至，理有固然。且夫常平之為法也，可謂至矣，所守者約，而所及者廣。借使萬家之邑，止有千斛，而穀貴之際，千斛在市，物價自平。一市之價既平，一邦之食自足，無操瓢乞丐之弊，無里正催驅之勞。今若變為青苗，家貸一斛，則千戶之外，孰救其饑？且常平官錢，常患其少，若盡數收糴，則無借貸，若留充借貸，則所糴幾何，乃知常平青苗，其勢不能兩立，壞彼成此，所喪愈多，虧官害民，雖悔何逮。臣竊計陛下欲考其實，則必亦問人，人知陛下方欲力行，必謂此法有利無害。以臣愚見，恐未可憑。何以明之？臣頃在陝西，見刺義勇，提舉諸縣，臣嘗親行，愁怨之民，哭聲振野。當時奉使還者，皆言民盡樂為。希合取容，自古如此。不然，則山東之盜，二世何緣不覺，南詔之敗，明皇何緣不知。今雖未至於此，亦望陛下審聽而已。

昔漢武之世，財力匱竭，用賈人桑弘羊之說，買賤賣貴，謂之均輸。於時商賈不行，盜賊滋熾，幾至於亂。孝昭既立，學者爭排其說，霍光順民所欲，從而予之，天下歸心，遂以無事。不意今者此論復興。立法之初，其說尚淺，徒言徙貴就賤，用近易遠。然而廣置官屬，多出緡錢，豪商大賈，皆疑而不敢動，以為雖不明言販賣，然既已許之變易，變易既行，而不與商賈爭利者，未之聞也。夫商賈之事，曲折難行，其買也先期而與錢，其賣也後期而取直，多方相濟，委曲相通，倍稱之息，由此而得。今官買是物，必先設官置吏，簿書廩祿，為費已厚，非良不售，非賄不行，是以官買之價，比民必貴，及其賣也，弊復如前，商賈之利，何緣而得。朝廷不知慮此，乃捐五百萬緡以與之。此錢一出，恐不可復。縱使其間薄有所獲，而征商之額，所損必多。今有人為其主牧牛羊者，不告其主，而以一牛易五羊。一牛之失，則隱而不言，五羊之獲，則指為勞績。陛下以為壞常平而言青苗之功，虧商稅而取均輸之利，何以異此？

陛下天機洞照，聖略如神，此事至明，豈有不曉？必謂已行之事，不欲中變，恐天下以為執德不一，用人不終，是以遲留歲月，庶幾萬一，臣竊以為過矣。古之英主，無出漢高。酈生謀撓楚權，欲復六國，高祖曰善，趣刻印，及聞留侯之言，吐哺而罵之曰，趣銷印。夫稱善未幾，繼之以罵，刻印銷印，有同兒戲。何嘗累高祖之知人，適足以明聖人之無我。陛下以為可而行之，知其不可而罷之，至聖至明，無以加此。議者必謂民可與樂成，難與慮始，故勸陛下堅執不顧，期於必行。此乃戰國貪功之人，行險僥倖之說，陛下若信而用之，則是徇高論而逆至情，持空名而邀實禍，未及樂成而怨已起矣。臣之所願結人心者，此之謂也。

士之進言者，為不少矣，亦嘗有以國家之所以存亡，曆數之所以長短告陛下者乎？夫國家之所以存亡者，在道德之淺深，不在乎強與弱，曆數之所以長短者，在風俗之厚薄，而不在乎富與貧。道德誠深，風俗誠厚，雖貧且弱，不害於長而存。道德誠淺，風俗誠薄，雖強且富，不救於短而亡。人主知此，則知所輕重矣。是以古之賢君，不以弱而忘道德，不以貧而傷風俗，而智者觀人之國，亦必以此而察之。齊至強也，周公知其後必有篡弒之臣。衛至弱也，季子知其後亡。吳破楚入郢，而陳大夫逢滑知楚之必復。晉武既平吳，何曾知其將亂。隋文既平陳，房喬知其不久。元帝斬郅支，朝呼韓，功多於武宣矣，偷安而王氏之釁生。宣宗收燕趙，復河隍，力強於憲武矣，銷兵而龐勛之亂起。故臣願陛下務崇道德而厚風俗，不願陛下急於有功而貪富強。使陛下富如隋，強如秦，西取靈武，北取燕薊，謂之有功可也，而國之長短則不在此。夫國之長短，如人之壽夭，人之壽夭在元氣，國之長短在風俗。世有尪羸而壽考，亦有盛壯而暴亡。若元氣猶存，則尪羸而無害。及其已耗，則盛壯而愈危。是以善養生者，慎起居，節飲食，導引關節，吐故納新。不得已而用藥，則擇其品之上、性之良，可以久服而無害者，則五藏和平而壽命長。不善養身者，薄節慎之功，遲吐納之效，厭上藥而用下品，伐真氣而助強陽，根本已危，僵仆無日。天下之勢，與此無殊。故臣願陛下愛惜風俗，如護元氣。

古之聖人，非不知深刻之法可以齊衆，勇悍之夫可以集事，忠厚近於迂闊，老成初若遲鈍。然終不肯以彼而易此者，知其所得小而所喪大也。曹參，賢相也，曰慎無擾獄市。黃霸，循吏也，曰治道去泰甚。或譏謝安以清談廢事，安笑曰，秦用法吏，二世而亡。劉晏為度支，專用果銳少年，務在急速集事，好利之黨，相師成風。德宗初即位，擢崔祐甫為相。祐甫以道德寬大，推廣上意，故建中之政，其聲翕然，天下想望，庶幾貞觀。及盧杞為相，諷上以刑名整齊天下，馴致澆薄，以及播遷。我仁祖之御天下也，持法至寬，用人有敘，專務掩覆過失，未嘗輕改舊章。然考其成功，則曰未至，以言乎用兵，則十出而九敗，以言乎府庫，則僅足而無餘。徒以德澤在人，風俗知義。是以升遐之日，天下如喪考妣，社稷長遠，終必賴之。則仁祖可謂知本矣。今議者不察，徒見其末年吏多因循，事不振舉，乃欲矯之以苛察，齊之以智能，招來新進勇銳之人，以圖一切速成之效，未享其利，澆風已成。且天時不齊，人誰無過，國君含垢，至察無徒。若陛下多方包容，則人材取次可用，必欲廣置耳目，務求瑕疵，則人不自安，各圖苟免，恐非朝廷之福，亦豈陛下所願哉，漢文欲用虎圈嗇夫，釋之謂利口傷俗，今若以口舌捷給而取士，以應對遲鈍而退人，以虛誕無實為能文，以矯激不仕為有德，則先王之澤，遂將散微。

自古用人，必須歷試。雖有卓異之器，必有已成之功，一則使其更變而知難，事不輕作，一則待其功高而望重，人自無辭。昔先主以黃忠為後將軍，而諸葛亮憂其不可，以為忠之名望，素非關、張之倫，若班爵遽同，則必不悅，其後關羽果以為言。以黃忠豪勇之姿，以先主君臣之契，尚復慮此，而況其他乎？世常謂漢文不用賈生，以為深恨。臣嘗推究其旨，竊謂不然。賈生固天下之奇才，所言亦一時之良策。然請為屬國，欲係單于，則是處士之大言，少年之銳氣。昔高祖以三十萬衆困於平城，當時將相群臣，豈無賈生之比，三表五餌，人知其疏，而欲以困中行說，尤不可信矣。兵，凶器也，而易言之，正如趙括之輕秦，李信之易楚。若文帝亟用其說。則天下殆將不安。使賈生嘗歷艱難，亦必自悔其說，用之晚歲，其術必精，不幸喪亡，非意所及。不然，文帝豈棄才之主，絳、灌豈蔽賢之士。至於晁錯，尤號刻薄，文帝之世，止於太子家令。景帝既立，以為御史大夫，申屠嘉賢相，發憤而死，紛更政令，天下騷然。及至七國發難，而錯之術亦窮矣。文、景優劣，於此可見。大扺名器爵祿，人所奔趨，必使積勞而後遷，以明持久而難得。則人各安其分，不敢躁求。今若多開驟進之門，使有意外之得，公卿侍從，跬步可圖，其得者既不肯以僥倖自名，則其不得者必皆以沉淪為恨。使天下常調，舉生妄心，恥不若人，何所不至，欲望風俗之厚，豈可得哉。選人之改京官，常須十年以上，薦更險阻，計析毫釐。其間一事聱牙，常至終身淪棄。今乃以一人之薦舉而與之，猶恐未稱，章服隨至。使積勞久次而得者，何以厭服哉。夫常調之人，非守則令，員多闕少，久已患之，不可復開多門以待巧進。若巧者侵奪已甚，則拙者迫怵無聊，利害相形，不得不察。故近歲朴拙之人愈少，而巧進之士益多。惟陛下重之惜之，哀之救之。如近日三司獻言，使天下郡選一人，催驅三司文字，許之先次指射以酬其勞，則其數年之後，審官吏部，又有三百餘人得先占闕，常調待次，不其愈難。此外勾當發運均輸，按行農田水利，已據監司之體，各懷進用之心，轉對者望以稱旨而驟遷，奏課者求為優等而速化，相勝以力，相高以言，而名實亂矣。惟陛下以簡易為法，以清淨為心，使姦無所緣，而民德歸厚。臣之所願厚風俗者，此之謂也。

古者建國，使內外相制，輕重相權。如周如唐，則外重而內輕。如秦如魏，則外輕而內重。內重之弊，必有姦臣指鹿之患。外重之弊，必有大國問鼎之憂。聖人方盛而慮衰，常先立法以救弊。國家賦籍總於計省，重兵聚於京師，以古揆今，則似內重。恭惟祖宗所以預圖而深計，固非小臣所能臆度而周知。然觀其委任臺諫之一端，則是聖人過防之至計。歷觀秦、漢以及五代，諫諍而死，蓋數百人。而自建隆以來，未嘗罪一言者，縱有薄責。旋即超升，許以風聞，而無官長，風采所繫，不問尊卑，言及乘輿，則天子改容，事關廊廟，則宰相待罪。故仁宗之世，議者譏宰相但奉行臺諫風旨而已。聖人深意。流俗豈知。蓋擢用臺諫，固未能皆賢，所言亦未必皆是，然須養其銳氣，借其重權者，豈徒然哉，將以折姦臣之萌，而救內重之弊也。夫姦臣之始，以臺諫折之而有餘，及其既成，以干戈取之而不足。今法令嚴密，朝廷清明，所謂姦臣，萬無此理。然養貓所以去鼠，不可以無鼠而養不捕之貓。畜狗所以防姦，不可以無姦而畜不吠之狗。陛下得不上念祖宗設此官之意，下為子孫立萬世之防，朝廷紀綱，孰大於此？

臣自幼小所記，及聞長老之談，皆謂臺諫所言，常隨天下公議，公議所與，臺諫亦與之，公議所擊，臺諫亦擊之。及至英廟之初，始建稱親之議，本非人主大過，亦無禮典明文，徒以衆心未安，公議不允，當時臺諫，以死爭之。今者物論沸騰。怨讟交至，公議所在，亦可知矣，而相顧不發，中外失望。夫彈劾積威之後，雖庸人亦可以奮揚，風采消委之餘，雖豪傑有所不能振起。臣恐自茲以往，習慣成風，盡為執政私人，以致人主孤立，紀綱一廢，何事不生。孔子曰：「鄙夫可與事君也歟，其未得之也，患得之，既得之，患失之，苟患失之，無所不至矣。」臣始讀此書，疑其太過，以為鄙夫之患失，不過備位而苟容。及觀李斯憂蒙恬之奪其權，則立二世以亡秦，盧杞憂李懷光之數其惡，則誤德宗以再亂。其心本生於患失，而其禍乃至於喪邦。孔子之言，良不為過。是以知為國者，平居必常有忘軀犯顏之士，則臨難庶幾有徇義守死之臣。苟平居尚不能一言，則臨難何以責其死節。人臣苟皆如此，天下亦曰殆哉。君子和而不同，小人同而不和。和如和羹，同如濟水。故孫寶有言：「周公上聖，召公大賢，猶不相悅，著於經典。兩不相損。」晉之王導，可謂元臣，每與客言，舉坐稱善，而王述不悅，以為人非堯舜，安得每事盡善，導亦歛衽謝之。若使言無不同，意無不合，更唱迭和，何者非賢。萬一有小人居其間，則人主何緣得以知覺。臣之所願存紀綱者，此之謂也。

臣非敢歷詆新政，苟為異論，如近日裁減皇族恩例、刊定任子條式、修完器械、閱習鼓旗，皆陛下神算之至明，乾剛之必斷，物議既允，臣安敢有詞。至於所獻三言，則非臣之私見，中外所病，其誰不知。昔禹戒舜曰：「無若丹朱傲，惟慢遊是好。」舜豈有是哉！周公戒成王曰：「毋若商王，受之迷亂，酗於酒德。」成王豈有是哉！周昌以漢高為桀、紂，劉毅以晉武為桓、靈，當時人君，曾莫之罪，而書之史冊，以為美談。使臣所獻三言，皆朝廷未嘗有此，則天下之幸，臣與有焉。若有萬一似之，則陛下安可不察。然而臣之為計，可謂愚矣。以螻蟻之命，試雷霆之威，積其狂愚，豈可屢赦，大則身首異處，破壞家門，小則削籍投荒，流離道路。雖然，陛下必不為此，何也？臣天賦至愚，篤於自信。向者與議學校貢舉，首違大臣本意，已期竄逐，敢意自全。而陛下獨然其言，曲賜召對，從容久之，至謂臣曰：「方今政令得失安在，雖朕過失，指陳可也。」臣即對曰：「陛下生知之性，天縱文武，不患不明，不患不勤，不患不斷，但患求治太速，進人太銳，聽言太廣。」又俾述其所以然之狀。陛下頷之曰：「卿所獻三言，朕當熟思之。」臣之狂愚，非獨今日，陛下容之久矣。豈其容之於始而不赦之於終，恃此而言，所以不懼。臣之所懼者，議刺既衆，怨仇實多，必將詆臣以深文，中臣以危法，使陛下雖欲赦臣而不可得，豈不殆哉。死亡不辭，但恐天下以臣為戒，無復言者，是以思之經月，夜以繼日，書成復毀，至於再三。感陛下聽其一言，懷不能已，卒吐其說。惟陛下憐其愚忠而卒赦之，不勝俯伏待罪憂恐之至。

`徐州上皇帝書`

元豐元年十月□日，尚書祠部員外郎直史館權知徐州軍州事蘇軾，謹昧萬死再拜上書皇帝陛下。臣以庸材，備員冊府，出守兩郡，皆東方要地，私竊以為守法令，治文書，赴期會，不足以報塞萬一。輒伏思念東方之要務，陛下之所宜知者，得其一二，草具以聞，而陛下擇焉。

臣前任密州，建言自古河北與中原離合，常係社稷存亡，而京東之地，所以灌輸河北，缾竭則罍恥，脣亡則齒寒，而其民喜為盜賊，為患最甚，因為陛下畫所以待盜之策。及移守徐州，覽觀山川之形勢，察其風俗之所上，而考之於載籍，然後又知徐州為南北之襟要，而京東諸郡，安危所寄也。昔項羽入關，既燒咸陽而東歸則都彭城。夫以羽之雄略，捨咸陽而取彭城，則彭城之險固形便，足以得志於諸侯者可知矣。臣觀其地，三面被山，獨其西平川數百里，西走梁宋，使楚人開關而延敵，材官騶發，突騎雲縱，真若屋上建瓴水也。地宜菽麥，一熟而飽數歲。其城三面阻水，樓堞之下，以汴泗為池，獨其南可通車馬，而戲馬臺在焉。其高十仞，廣袤百步，若用武之世，屯千人其上，聚櫑木砲石，凡戰守之具，以與城相表裏，而積三年糧於城中，雖用十萬人，不易取也。其民皆長大，膽力絕人，喜為剽掠，小不適意，則有飛揚跋扈之心，非止為盜而已。漢高祖，沛人也；項羽，宿遷人也；劉裕，彭城人也；朱全忠，碭山人也：皆在今徐州數百里間耳。其人以此自負，凶桀之氣，積以成俗。魏太武以三十萬人攻彭城，不能下。而王智興以卒伍庸材，恣睢於徐，朝廷亦不能討。豈非以其地形便利，人卒勇悍故耶？

州之東北七十餘里，即利國監，自古為鐵官，商賈所聚，其民富樂，凡三十六冶，冶戶皆大家，藏鏹巨萬，常為盜賊所窺，而兵衛寡弱，有同兒戲，臣中夜以思，即為寒心，使劇賊致死者十餘人，白晝入市，則守者皆棄而走耳。地既產精鐵，而民皆善鍛，散冶戶之財，以嘯召無賴，則烏合之衆，數千人之仗，可以一夕具也。順流南下，辰發巳至，而徐有不守之憂矣。使不幸而賊有過人之才，如呂布、劉備之徒，得徐而逞其志，則京東之安危，未可知也。近者河北轉運司奏乞禁止利國監鐵不許入河北，朝廷從之。昔楚人亡弓，不能忘楚，孔子猶小之，況天下一家，東北二冶，皆為國興利，而奪彼與此，不已隘乎？自鐵不北行，冶戶皆有失業之憂，詣臣而訴者數矣。臣欲因此以征冶戶，為利國監之捍屏。今三十六冶，冶各百餘人，採鑛伐炭，多饑寒亡命強力鷙忍之民也，臣欲使冶戶每冶各擇有材力而忠謹者，保任十人，籍其名於官，授以卻刃刀槊，教之擊刺，每月兩衙，集於知監之庭而閱試之，藏其刃於官，以待大盜，不得役使，犯者以違制論。冶戶為盜所擬久矣，民皆知之，使冶出十人以自衛，民所樂也，而官又為除近日之禁，使鐵得北行，則冶戶皆悅而聽命，姦猾破膽而不敢謀矣。徐城雖險固，而樓櫓敝惡，又城大而兵少，緩急不可守。今戰兵千人耳，臣欲乞移南京新招騎射兩指揮於徐。此故徐人也，嘗屯於徐，營壘材石既具矣，而遷於南京，異時轉運使分東西路，畏餽餉之勞而移之西耳，今兩路為一，其去來無所損益，而足以為徐之重。城下數里，頗產精石無窮，而奉化廂軍見闕數百人，臣願募石工以足之，聽不差出，使此數百人者常採石以甃城。數年之後，舉為金湯之固，要使利國監不可窺，則徐無事，徐無事，則京東無虞矣。

沂州山谷重阻，為逋逃淵藪，盜賊每入徐州界中，陛下若採臣言，不以臣為不肖，願復三年守徐，且得兼領沂州兵甲巡檢公事，必有以自效。京東惡盜，多出逃軍。逃軍為盜，民則望風畏之，何也？技精而法重也。技精則難敵，法重則致死，其勢然也。自陛下置將官，修軍政，士皆精稅而不免於逃者，臣嘗考其所由。蓋自近歲以來，部送罪人配軍者，皆不使役人，而使禁軍，軍士當部送者，受牒即行，往返常不下十日，道路之費，非取息錢不能辦，百姓畏法不敢貸，貸亦不可復得，惟所部將校，乃敢出息錢與之，歸而刻其糧賜，以故上下相持，軍政不修，博弈飲酒，無所不至，窮苦無聊，則逃去為盜。臣自至徐，即取不係省錢百餘千別儲之，當部送者，量遠近裁取，以三月刻納，不取其息，將吏有敢貸息錢者，痛以法治之。然後嚴軍政，禁酒博，比朞年，士皆飽煖，練熟技藝，等第為諸郡之冠，陛下遣敕使按閱，所具見也。臣願下其法諸郡，推此行之，則軍政修而逃者衰，亦去盜之一端也。

臣聞之漢相王嘉曰：「孝文帝時，二千石長吏，安官樂職，上下相望，莫有苟且之意。其後稍稍變易，公卿以下，轉相促急，司隸、部刺史，發揚陰私，吏或居官數月而退。二千石益輕賤，吏民慢易之，知其易危，小失意則有離畔之心。前山陽亡徒蘇令從橫，吏士臨難，莫肯伏節死義者，以守相威權素奪故也。國家有急，取辦於二千石，二千石尊重難危，乃能使下。」以王嘉之言而考之於今，郡守之威權，可謂素奪矣。上有監司伺其過失，下有吏民持其長短，未及按問，而差替之命已下矣。欲督捕盜賊，法外求一錢以使人，且不可得。盜賊凶人，情重而法輕者，守臣輒配流之，則使所在法司覆按其狀，劾以失入。惴惴如此，何以得吏士死力，而破姦人之黨乎？由此觀之，盜賊所以滋熾者，以陛下守臣權太輕故也。臣願陛下稍重其權，責以大綱，略其小過，凡京東多盜之郡，自青、鄆以降，如徐、沂、齊、曹之類，皆慎擇守臣，聽法外處置強盜。頗賜緡錢，使得以布設耳目，蓄養爪牙。然緡錢多賜則難常，少又不足於用，臣以為每郡可歲別給一二百千，使以釀酒，凡使人葺捕盜賊，得以酒予之，敢以為他用者，坐贓論。賞格之外，歲得酒數百斛，亦足以使人矣。此又治盜之一術也。

然此皆其小者。其大者非臣之所當言，欲默而不發，則又私自念遭值陛下英聖特達如此，若有所不盡，非忠臣之義，故昧死復言之。昔者以詩賦取士，今陛下以經術用人，名雖不同，然皆以文詞進耳。考其所得，多吳、楚、閩、蜀之人。至於京東西，河北，河東，陝西五路，蓋自古豪傑之場，其人沈鷙勇悍，可任以事，然欲使治聲律，讀經義，以與吳、楚、閩、蜀之人爭得失於毫釐之間，則彼有不仕而已，故其得人常少。夫惟忠孝禮義之士，雖不得志，不失為君子，若德不足而才有餘者，困於無門，則無所不至矣。故臣願陛下特為五路之士，別開仕進之門。

漢法：郡縣秀民，推擇為吏，考行察廉，以次遷補，或至二千石，入為公卿。古者不專以文詞取人，故得士為多。黃霸起於卒史，薛宣奮於書佐，朱邑選於嗇夫，丙吉出於獄吏，其餘名臣循吏，由此而進者，不可勝數。唐自中葉以後，方鎮皆選列校以掌牙兵。是時四方豪傑不能以科舉自達者，皆爭為之，往往積功以取旄鉞。雖老姦臣盜，或出其中。而名卿賢將如高仙芝、封常清、李光弼、來瑱、李抱玉、段秀實之流，所得亦已多矣。王者之用人如江河，江河所趨，百川赴焉，蛟龍生之，及其去而之他，則魚鱉無所還其體，而鯢鰍為之制，今世胥史牙校皆奴僕庸人者，無他，以陛下不用也。今欲用胥史牙校，而胥史行文書，治刑獄錢穀，其勢不可廢鞭撻，鞭撻一行，則豪傑不出於其間。故凡士之刑者不可用，而用者不可刑。故臣願陛下採唐之舊，使五路監司郡守，共選土人以補牙職，皆取人材。心力有足過人，而不能從事於科舉者，祿之以今之庸錢，而課之鎮稅場務督捕盜賊之類，自公罪杖以下聽贖。依將校法，長吏得薦其才者，第其功閥，書其歲月，使得出仕比任子，而不以流外限其所至。朝廷察其尤異者，擢用數人。則豪傑英偉之士，漸出於此塗，而姦猾之黨，可得而籠取也。其條目委曲，臣未敢盡言，惟陛下留神省察。

昔晉武平吳之後，詔天下罷軍役，州郡悉去武備，惟山濤論其不可，帝見之曰：「天下名言也。」而不能用。及永寧之後，盜賊蠭起，郡國皆以無備不能制，其言乃驗。今臣於無事之時，屢以盜賊為言，其私憂過計，亦已甚矣。陛下縱能容之，必為議者所笑，使天下無事而臣獲笑可也，不然，事至而圖之，則已晚矣。干犯天威，罪在不赦。臣軾誠惶誠恐，頓首頓首。謹言。

`上皇帝書`

臣軾謹昧死再拜皇帝陛下。臣伏以今月初五日南至，文武百僚入賀，所以賀一陽來復也。謹按易復卦：「雷在地中復，先王以至日閉關，商旅不行，后不省方。」說易者曰：乾，六陽之氣也。為十一月、為十二月、為正月、為二月、為三月、為四月。而乾之陽復矣。陽極則陰生，陰生則夏至矣。坤，六陰之氣也。為五月、為六月、為七月、為八月、為九月、為十月。而坤之陰極矣。陰極則陽生，陽生則冬至矣。自太極分為二儀，二儀分為四象，四象分為十二月，十二月分為三百六十五日。五日為一候，分為七十二候，三候為一氣，分為二十四氣。上為日月星辰，下為山川草木鳥獸蟲魚，不出此陰陽之氣升降而己。惟人也，全天地十干之氣，十月而成形，故能天能地能人，一消一息，一呼一吸，畫夜與天地相通，差舛毫忽，則邪沴之氣干之矣。故於冬至一陽之生也，五陰在上，五陽在伏，而一陽初生於伏之下，其氣至微，其兆絪縕，可以靜而不可以動，可以嗇養而不可以發宣。故乾之初九爻曰：「潛龍勿用。」孔子曰：「陽在下也。」言陽氣方潛於下，未可以用也。先王於是日閉關，商旅不行，后不省方。關者，門戶所由以關闢也。商旅者，動以利心也。后者，凡居人上者謂之群后，所以治事者也。方者，事也。門戶不開，則微陽閉而不出也。利心不動，則外物感而不應也。方事不省，則視聽收而不發也。先王奉若天道，如此之密，用之於國，則安靜而不勞，用之於身，則沖和而不竭。昔者伏羲、神農、黃帝、堯、舜皆得此道。臣敢因至日以獻。伏乞聖慈留神省覽，實社稷無疆之福。

代張方平諫用兵書

臣聞好兵猶好色也。傷生之事非一，而好色者必死。賊民之事非一，而好兵者必亡。此理之必然者也。夫惟聖人之兵，皆出於不得已，故其勝也，享安全之福。其不勝也，必無意外之患。後世用兵皆得已而不已，故其勝也，則變遲而禍大，其不勝也，則變速而禍小。是以聖人不計勝負之功，而深戒用兵之禍。何者？興師十萬，日費千金，內外騷動，怠於道路者，七十萬家。內則府庫空虛，外則百姓窮匱。饑寒逼迫，其後必有盜賊之憂，死傷愁怨，其終必致水旱之報。上則將帥擁衆，有跋扈之心，下則士衆久役，有潰叛之志。變故百出，皆由用兵。至於興事首議之人，冥謫尤重。蓋以平民無故緣兵而死，怨氣充積，必有任其咎者。是以聖人畏之重之，非不得已，不敢用也。

自古人主好動干戈，由敗而亡者，不可勝數，臣今不敢復言。請為階下言其勝者。秦始皇既平六國，復事胡越，戍役之患，被於四海。雖拓地千里，遠過三代，而墳土未乾，天下怨叛，二世被害，子嬰被擒，滅亡之酷，自古所未嘗有也。漢武帝承文景富溢之餘，首挑匈奴，兵連不解，遂使侵尋及於諸國，歲歲調發，所向成功。建元之間，兵禍始作，是時蚩尤旗出，長與天等，其春戾太子生。自是師行三十餘年，死者無數。及巫蠱事起，京師流血，僵尸數萬，太子父子皆敗。班固以為太子生長於兵，與之終始。帝雖悔悟自克，而歿身之恨，已無及矣。隋文帝既下江南，繼事夷狄。煬帝嗣位，此心不衰。皆能誅減強國，威震萬里。然而民怨盜起，亡不旋踵。唐太宗神武無敵，尤喜用兵，既已破滅突厥、高昌、吐谷渾等，猶且未厭，親駕遼東。皆志在立功，非不得已而用。其後武氏之難，唐室凌遲，不絕如綫。蓋用兵之禍，物理難逃。不然，太宗仁聖寬厚，克己裕人，幾至刑措，而一傳之後，子孫塗炭，此豈為善之報也哉。由此觀之，漢、唐用兵於寬仁之後，故其勝而僅存。秦、隋用兵於殘暴之餘，故其勝而遂滅。臣每讀書至此，未嘗不掩卷流涕，傷其計之過也。若使此四君者，方其用兵之初，隨即敗衂，惕然戒懼，知用兵之難，則禍敗之興，當不至此。不幸每舉輒勝，故使狃於功利，慮患不深。臣故曰：勝則變遲而禍大，不勝則變速而禍小。不可不察也。

昔仁宗皇帝覆育天下，無意於兵。將士惰愉，兵革朽鈍，元昊乘間竊發西鄙延安、涇、原、麟、府之間，敗者三四，所喪動以萬計，而海內晏然。兵休事已，而民無怨言，國無遺患。何者？天下臣庶知其無好兵之心，天地鬼神諒其有不得已之實故也。今陛下天錫勇智，意在富強。即位以來，繕甲治兵，伺候鄰國。群臣百寮，窺見此指，多言用兵。其始也，弼臣執國命者，無憂深思遠之心。樞臣當國論者，無慮害持難之識。在臺諫之職者，無獻替納忠之議。從微至著，遂成厲階。既而薛向為橫山之謀，韓絳效深入之計，陳升之、呂公弼等，陰與之協力，師徒喪敗，財用耗屈。較之寶元、慶曆之敗，不及十一，然而天怒人怨，邊兵背叛，京師騷然，陛下為之旰食者累月。何者？用兵之端，陛下作之。是以吏士無怒敵之意，而不直陛下也。尚賴祖宗積累之厚，皇天保祐之深，故使兵出無功，感悟聖意。然淺見之士，方且以敗為恥，力欲求勝，以稱上心。於是王韶搆禍於熙河，章惇造釁於梅山，熊本發難於渝瀘。然此等皆戕殺已降，俘纍老弱，困弊腹心，而取空虛無用之地，以為武功。使陛下受此虛名而忽於實禍，勉強砥礪，奮於功名。故沈起、劉彝復發於安南，使十餘萬人暴露瘴毒，死者十五，而六路之人，斃於輸送，貲糧器械，不見敵而盡。以為用兵之意，必且少衰。而李憲之師，復出於洮州矣。今師徒克捷，銳氣方盛，陛下喜於一勝，必有輕視四夷，陵侮敵國之意。天意難測，臣實畏之。

且夫戰勝之後，陛下可得而知者，凱旋捷奏，拜表稱賀，赫然耳目之觀耳。至於遠方之民，肝腦屠於白刃，筋骨絕於餽餉，流離破產，鬻賣男女，薰眼折臂自經之狀，陛下必不得而見也。慈父孝子孤臣寡婦之哭聲，陛下必不得而聞也。譬猶屠殺牛羊、刳臠魚鼈以為膳羞，食者甚美，見食者甚苦。使陛下見其號呼於挺刃之下，宛轉於刀几之間，雖八珍之美，必將投筯而不忍食，而況用人之命，以為耳目之觀乎？且使陛下將卒精強，府庫充實，如秦、漢、隋、唐之君。則既勝之後，禍亂方興，尚不可救，而況所在將吏罷軟凡庸，較之古人，萬萬不逮。而數年以來，公私窘乏，內府累世之積，掃地無餘，州郡征稅之儲，上供殆盡，百官廩俸，僅而能繼，南郊賞給，久而未辦，以此舉動，雖有智者，無以善其後矣。且饑役之後，所在盜賊蠭起，京東、河北，尤不可言。若軍事一興，橫斂隨作，民窮而無告，其勢不為大盜，無以自全。邊事方深，內患復起，則勝、廣之形，將在於此。此老臣所以終夜不寐，臨食而歎，至於慟哭而不能自止也。

且臣聞之：凡舉大事，必順天心。天之所向，以之舉事必成；天之所背，以之舉事必敗。蓋天心向背之跡，見於災祥豐歉之間。今自近歲日蝕星變，地震山崩，水旱癘疫，連年不解，民死將半。天心之向背，可以見矣。而陛下方且斷然不顧，興事不已，譬如人子得過於父母，惟有恭順靜默，引咎自責，庶幾可解。今乃紛然詰責奴婢，恣行箠楚，以此事親，未有見赦於父母者。故臣願陛下遠覽前世興亡之跡，深察天心向背之理，絕意兵革之事，保疆睦鄰，安靜無為，固社稷長久之計。上以安二宮朝夕之養，下以濟四方億兆之命。則臣雖老死溝壑，瞑目於地下矣。昔漢祖破滅群雄，遂有天下，光武百戰百勝，祀漢配天。然至白登被圍，則講和親之議；西域請吏，則出謝絕之言，此二帝者，非不知兵也。蓋經變既多，則慮患深遠。今陛下深居九重，而輕議討伐，老臣庸懦，私竊以為過矣。

然人臣納說於君，因其既厭而止之，則易為力，迎其方銳而折之，則難為功。凡有血氣之倫，皆有好勝之意。方其氣之盛也，雖布衣賤士，有不可奪，自非智識特達，度量過人，未有能於勇銳奮發之中，舍己從人，惟義是聽者也。今陛下盛氣於用武，勢不可回，臣非不知，而獻言不已者，誠見陛下聖德寬大，聽納不疑。故不敢以衆人好勝之常心，望於陛下，具意陛下他日親見用兵之害，必將哀痛悔恨，而追咎左右大臣未嘗一言，臣亦將老且死，見先帝於地下，亦有以藉口矣。惟陛下哀而察之。

上韓魏公乞葬董傳書

軾再拜。近得秦中故人書，報進士董傳三月中病死。軾往歲官岐下，始識傳，至今七八年，知之熟矣。其為人，不通曉世事，然酷嗜讀書。其文字蕭然有出塵之姿，至詩與楚詞，則求之於世，可與傳比者，不過數人。此固不待軾言，公自知之。然傳嘗望公不為力致一官，軾私心以為公非有所愛也，知傳所稟付至薄，不任官耳。今年正月，軾過岐下，而傳居喪二曲，使人問訊其家，而傳徑至長安，見軾於傳舍，道其饑寒窮苦之狀，以為幾死者數矣，賴公而存。「又且薦我於朝。吾平生無妻，近有彭駕部者，聞公薦我，許嫁我其妹。若免喪得一官，又且有妻，不虛作一世人，皆公之賜。」軾既為傳喜，且私憂之。此二事，生人之常理，而在傳則為非常之福，恐不能就。今傳果死，悲夫。書生之窮薄，至於如此其極耶！夫傳之才器，固不通於世用，然譬之象犀珠玉，雖無補於饑寒，要不可使在泥塗中，此公所以終薦傳也。今父子暴骨僧寺中，孀母弱弟，自謀口腹不暇，決不能葬。軾與之故舊在京師者數人，相與出錢賻其家，而氣力微薄，不能有所濟，甚可憫也。公若猶憐之，不敢望其他，度可以葬傳者足矣。陳繹學士，當往涇州，而宋迪度支在岐下，公若有以賜之，軾且斂衆人之賻，并以予陳而致之宋，使葬之，有餘，以予其家。傳平生所為文，當使人就其家取之，若獲，當獻諸公。干冒左右，無任戰越。

上王兵部書

荊州南北之交，而士大夫往來之衝也。執事以高才盛名，作牧於此，蓋亦嘗有以相馬之說告於左右者乎？聞之曰：騏驥之馬，一日行千里而不殆，其脊如不動，其足如無所着，升高而不輊，走下而不軒。其技藝卓絕而效見明著至於如此，而天下莫有識者，何也？不知其相而責其技也。夫馬者，有昂目而豐臆，方蹄而密睫，捷乎若深山之虎，曠乎若秋後之兔，遠望目若視日，而志不存乎芻粟，若是者飄忽騰踔，去而不知所止。是故古之善相者，立於五達之衢，一目而眄之，聞其一鳴，顧而循其色，馬之技盡矣。何者？其相溢於外而不可蔽也。士之賢不肖，見於面顏而發泄於辭氣，卓然其有以存乎耳目之間，而必曰久居而後察，則亦名相士者之過矣。夫軾，西州之鄙人，而荊之過客也。其足跡偶然而至於執事之門，其平生之所治以求聞於後世者，又無所挾持以至於左右，蓋亦易疏而難合也。然自蜀至於楚，舟行六十日，過郡十一，縣三十有六，取所見郡縣之吏數十百人，莫不孜孜論執事之賢，而教之以求通於下吏。且執事何脩而得此稱也？軾非敢以求知，而望其所以先後於仕進之門者，亦徒以為執事立於五達之衢，而庶幾乎一目之眄，或有以信其平生爾。夫今之世，豈惟王公擇士，士亦有所擇。軾將自楚遊魏，自魏無所不遊，恐他日以不見執事為恨也，是以不敢不進。不宣。軾再拜。

與劉宜翁書

軾頓首宜翁使君先生閣下。秋者，竊惟尊體起居萬福。軾久別因循，不通問左右，死罪！死罪！愚闇剛褊，仕不知止，白首投荒，深愧朋友。然定命要不可逃，置之勿復道也。惟有一事，欲謁之先生，出於迫切，深可憫笑。古之學者，不憚斷臂刳眼以求道，今若但畏一笑而止，則過矣。軾齠齓好道，本不欲婚宦，為父兄所強，一落世網，不能自逭。然未嘗一念忘此心也。今遠竄荒服，負罪至重，無復歸望。杜門屏居，寢飯之外，更無一事，胸中廓然，實無荊棘。竊謂可以受先生之道。故託里人任德公親致此懇。古之至人，本不吝惜道術，但以人無受道之質，故不敢輕付之。軾雖不肖，竊自謂有受道之質三，謹令德公口陳其詳。伏料先生知之有素，今尤哀之，想見聞此，欣然拊掌，盡發其秘也。幸不惜辭費，詳作一書付德公，以授程德孺表弟，令專遣人至惠州。路遠，難於往返咨問，幸與軾盡載首尾，勿留後段，以俟憤悱也。或有外丹已成，可助成梨棗者，亦望不惜分惠。迫切之誠，真可憫笑矣。夫心之精微，口不能盡，而況書乎？然先生筆端有口，足以形容難言之妙，而軾亦眼中無障，必能洞視不傳之意也。但恨身在謫籍，不能千里踵門，北面摳衣耳。昔葛稚川以丹砂之故求句嶁令，先生儻有意乎？嶠南山水奇絕，多異人神藥，先生不畏嵐瘴，可復談笑一遊，則小人當奉杖履以從矣。昨夜夢人為作易卦，得大有上九，及覺而占之，乃郭景純為許邁筮，有「元吉自天祐之」之語，遽作此書，庶幾似之。其餘非書所能盡，惟祝萬萬以時自重。不宣。

上王刑部書

軾今日得於州吏，伏審執事移使湖北。竊以江陵之地，實楚之故國，巴蜀、甌越、三吳之出入者，皆取道於是，為一都會。其山川之勝，蓋歷代所嘗用武焉。其間吳、蜀、魏氏尤悉力爭之。宋有天下，王師平高繼沖，至於降孟昶，下周保權，又皆出此。其人才之秀，風物之美，有屈、宋、伍、禰之賦詠存焉。建節旄而使者，專有是土。其見倚之重，為吏之樂，豈細也哉。然執事處之，則未足賀。誠以執事之材力地望，宜進任於時，不宜任此。或者以謂蠻反，南方用兵，湖北鄰也，宜擇人撫之，故以屬執事。使誠有是議，當出於廟堂，非愚所得知，所不敢臆定。所敢伏思者，人患材不足施，或不得施，豈以位之彼此大小為擇哉。於執事之心，當亦若是，肆吾力充吾職而已，豈以位之彼此大小動吾意哉？固執事之所務也。不宣。軾再拜。

與佛印禪老書

軾啟。歸宗化主來，辱書，方欲裁謝，棲賢遷師處，又得手教，眷與益勤，感怍無量。數日大熱，緬想山門方適清和，法體安穩。雲居事跡已領，冠世絕境，大士所廬，已難下筆，而龍居筆勢，已自超然，老拙何以加之。幸稍寬假，使得款曲抒思也。昔人一涉世事，便為山靈勒回俗駕，今僕蒙犯塵埃，垂三十年，困而後知返，豈敢便點涴名山！而山中高人皆未相識，而迎許之，何以得此，豈非宿緣也哉。向熱，順時自愛。不宣。軾再拜。

收得美石數百枚，戲作怪石供一篇，以發一笑。開卻此例，山中齋粥，今後何憂，想復大笑也。更有野人於墓中得銅盆一枚，買得以盛怪石，并送上結緣也。

謝歐陽內翰書

右軾啟。竊以天下之事，難於改為。自昔五代之餘，文教衰落，風俗靡靡，日以塗地。聖上慨然太息，思有以澄其源，疏其流，明詔天下，曉諭厥旨。於是招來雄俊魁偉敦厚朴直之士，罷去浮巧輕媚叢錯采繡之文，將以追兩漢之餘，而漸復三代之故。士大夫不深明天子之心，用意過當，求深者或至於迂，務奇者怪僻而不可讀，餘風未殄，新弊復作。大者鏤之金石，以傳久遠；小者轉相摹寫，號稱古文。紛紛肆行，莫之或禁。蓋唐之古文，自韓愈始。其後學韓而不至者為皇甫湜。學皇甫湜而不至者為孫樵。自樵以降，無足觀矣。伏惟內翰執事，天之所付，以收拾先王之遺文，天下之所待以覺悟學者。恭承王命，親執文柄，意其必得天下之奇士以塞明詔。軾也遠方之鄙人，家居碌碌，無所稱道，及來京師，久不知名，將治行西歸，不意執事擢為第二。惟其素所蓄積，無以慰士大夫之心，是以群嘲而聚罵者，動滿千百。亦惟恃有執事之知，與衆君子之議論，故恬然不以動其心。猶幸御軾不為有司之所排，使得搢笏跪起，謝恩於門下。聞之古人，士無賢愚，惟其所遇。蓋樂毅去燕，不復一戰，而范蠡去越，亦終不能有所為。軾愿長在下風，與賓客之末，使其區區之心，長有所發。夫豈惟軾之幸，亦執事將有取一二焉。不宣。軾謹啟。

謝范舍人書

右軾啟。軾聞之古人，民無常性。雖土地風氣之所稟，而其好惡則存乎其上之人。文章之風，惟漢為盛。而貴顯暴著者，蜀人為多。蓋相如唱其前，而王褒繼其後。峨冠曳佩，大車駟馬，徜徉乎鄉閭之中，而蜀人始有好文之意。弦歌之聲，與鄒、魯比。然而二子者，不聞其能有所薦達。豈其身之富貴而遂忘其徒耶？嘗聞之老人，自孟氏入朝，民始息肩，救死扶傷不暇，故數十年間，學校衰息。天聖中，伯父解褐西歸，鄉人嘆嗟，觀者塞塗。其後執事與諸公相繼登於朝，以文章功業聞於天下。於是釋耒耜而執筆硯者，十室而九。比之西劉，又以遠過。且蜀之郡數十，軾不敢遠引其他，蓋通義蜀之小州，而眉山又其一縣，去歲舉於禮部者，凡四五十人，而執事與梅公親執權衡而較之，得者十有三人焉。則其他可知矣。夫君子之用心，於天下固無所私愛，而於其父母之邦，茍有得之者，其與之喜樂，豈如行道之人漠然而已哉！執事與梅公之於蜀人，其始風動誘掖，使聞先王之道，其終度量裁置，使觀天子之光，與相如、王褒，又甚遠矣。軾也在十三人之中，謹因閽吏進拜於庭，以謝萬一。又以賀執事之鄉人得者之多也。

上梅龍圖書

右軾啟。軾聞古之君子，欲知是人也，則觀之以言。言之不足以盡也，則使之賦詩以觀其志。春秋之世，士大夫皆用此以卜其人之休咎，死生之間，而其應若影響符節之密。夫以終身之事而決於一詩，豈其誠發於中而不能以自蔽邪？傳曰：「登高能賦，可以為大夫矣。」古之所以取人者，何其簡且約也。後之世，風俗薄惡，慚不可信。孔子曰：「今吾於人也，聽其言而觀其行。」知詩賦之不足以決其終身也，故試之論以觀其所以是非於古之人，試之策以觀其所以措置於今之世。而詩賦者，或以窮其所不能，策論者，或以掩其所不知。差之毫毛，輒以擯落，後之所以取人者，何其詳且難也。夫惟簡且約，故天下之士皆敦朴而忠厚；詳且難，故天下之士虛浮而矯激。伏惟龍圖執事，骨鯁大臣，朝之元老。憂恤天下，慨然有復古之心。親較多士，存其大體。詩賦將以觀其志，而非以窮其所不能；策論將以觀其才，而非以掩其所不知。使士大夫皆得寬然以盡其心，而無有一日之間倉皇擾亂、偶得偶失之歎。故君子以為近古。軾長於草野，不學時文，詞語甚朴，無所藻飾。意者執事欲抑浮剽之文，故寧取此以矯其弊。人之幸遇，乃有如此。感荷悚息，不知所裁。

上荊公書

軾頓首再拜特進大觀文相公執事。近者經由，屢獲請見，存撫教誨，恩意甚厚。別來切計台候萬福。軾始欲買田金陵，庶幾得陪杖履，老於鍾山之下。既已不遂，今來儀真，又已二十餘日，日以求田為事，然成否未可知也。若幸而成，扁舟往來，見公不難也。向屢言高郵進士秦觀太虛，公亦粗知其人，今得其詩文數十首，拜呈。詞格高下，固已無逃於左右，獨其行義飭脩，才敏過人，有志於忠義者，其請以身任之。此外，博綜史傳，通曉佛書，講集醫藥，明練法律，若此類，未易以一一數也。才難之歎，古今共之，如觀等輩，實不易得。愿公少借齒牙，使增重於世，其他無所望也。秋氣日佳，微疾想已失去，伏冀順時候，為國自重。

上韓樞密書

軾頓首上樞密侍郎閣下。軾受知門下，似稍異於尋常人。蓋嘗深言不諱矣，明公不以為過。其在錢塘時，亦蒙以書見及，語意親甚。自爾不復通問者，七年於茲矣。頃聞明公入西府，門前書生為作賀啟數百言。軾輒裂去，曰：「明公豈少此哉！要當有輔於左右者。」昔侯霸為司徒，其故人嚴子陵以書遺之曰：「君房足下，位至台鼎，甚善。懷仁輔義天下悅，阿諛順旨要領絕。」世以子陵為狂，以軾觀之，非狂也。方是時，光武以布衣取天下，功成志滿，有輕人臣之心，躬親吏事，所以待三公者甚薄。霸為司徒，奉法循職而已，故子陵有以感發之。今陛下之聖，不止光武，而明公之賢，亦遠過侯霸。軾雖不用，然有位於朝，未若子陵之獨善也。其得盡言於左右，良不為過。

今者，貪功僥幸之臣，勸上用兵於西北。使斯言無有，則天下之幸孰大於此；不幸有之，大臣所宜必爭也。古今兵不可用，明者計之詳矣，明公亦必然之，軾不敢復言。獨有一事，以為臣子之忠孝，莫大於愛君。愛君之深者，飲食必祝之曰：「使吾君子孫多，長有天下。」此豈非臣子之願歟？古之人君，好用兵者多矣。出而無功，與有功而君不賢者，皆不足道也。其賢而有功者，莫若漢武帝、唐太宗。武帝建元元年，蚩尤旗見，其長亘天。後遂命將出師，略取河南地，建置朔方。其春，戾太子生。自是之後，師行蓋十餘年，兵所誅夷屠滅死者不可勝數。巫蠱事起，京師流血，僵尸數萬，太子父子皆敗。故班固以為太子生長於兵，與之終始。唐太宗既平海內，破滅突厥、高昌、吐谷渾等，且猶未厭，親駕征遼東。當時大臣房、魏輩皆力爭，不從，使無幸之民，身膏草野於萬里之外。其後太子承乾、齊王祐、吳王恪，皆相繼誅死。其餘遭武氏之禍，殘殺殆盡。武帝好古崇儒，求賢如不及，號稱世宗。太宗克己求治，幾致刑措，而其子孫遭罹如此。豈為善之報也哉？由此言之，好兵始禍者，既足以為後嗣之累，則凡忍恥含垢以全人命，其為子孫之福，審矣。

軾既無狀，竊謂人主宜聞此言，而明公宜言此。此言一聞，豈惟朝廷無疆之福，將明公子孫實世享其報。軾懷此欲陳久矣，恐未信而諫，則以為謗。不勝區區之忠，故移致之明公。雖以此獲罪，不愧不悔。皇天后土，實聞此言。

上呂相公書

軾昨日面論邢夔事。愚意本謂刑鼻是平人，邢夔妄意其為盜殺之，茍用犯時不知勿論法，深恐今後欲殺人者，皆因其疑似而殺，但云「我意汝是盜」即免矣。公言此自是謀殺，若不勘出此情，安用勘司！軾歸而念公言，既心服矣，然念近者西京奏秦課兒於大醉不省記中，打殺南貴，就縛，至醒，取衆證為定，作可憫奏，已得旨貸命，而門下別取旨斷死。竊聞輿議，亦恐貸之啟奸，若殺人者得以醉免，為害大矣。軾始者亦以為然，固已書過錄黃，再用公昨日之言思之，若今後實醉不醒而殺，其情可憫，可以原貸，若託醉而殺，自是謀殺，有勘司在。邢夔犯時不知，秦課兒醉不省記，皆在可憫之科，而邢夔臀杖編管，秦課兒決殺，似輕重相遠，情有未安。人命至重，若公以為然，文字尚在尚書省，可追改也。

上呂僕射論浙西災傷書

軾頓首上書門下僕射相公閣下。軾近上章，論浙西淫雨颶風之災。伏蒙恩旨，使與監司諸人議所以為來歲之備者。謹已條上二事。軾才術短淺，禦災無策，但知叫號朝廷，乞寬減額米，截賜上供。言狂計拙，死罪！死罪！然三吳風俗，自古浮薄，而錢塘為甚。雖室宇華好，被服粲然，而家無宿舂之儲者，蓋十室而九。自經熙寧饑疫之災，與新法聚斂之害，平時富民殘破略盡，家家有市易之欠，人人有鹽酒之債，田宅在官，房廊傾倒，商賈不行，市井蕭然。譬如衰羸久病之人，平時僅自持支，更遭風寒暑濕之變，便自委頓。仁人君子，當與意外持護，未可以壯夫常理期也。今年錢塘賣常平米十八萬石，得米者即叩頭誦佛云：「官家將十八萬石米，於烏鳶狐狸口中奪出數十萬人，此恩不可忘也。」夫以區區戰國公子，尚知焚券市義，今以十八萬石米易錢九萬九千緡，而能活數十萬人，此豈下策也哉！竊惟仁聖在上，輔以賢哲，一聞此言，理無不行。但恐世俗諂薄成風，揣所樂聞與所忌諱，不以仁人君子期左右，爭言無災，或言有災而不甚，積衆口之驗，以惑聰明，此軾之所私憂過慮也。八月之末，秀州數千人訴風災，吏以為法有訴水旱而無訴風災，拒閉不納。老幼相騰踐死者十一人，方按其事。由此言之，吏不喜言災者，蓋十人而九，不可不察也。

軾既條上二事，且以關白漕憲兩司，官吏皆來見軾曰：「此固當今之至計也，然恐朝廷疑公為漕司地，奈何？」軾曰：「吾為數十萬人性命言也，豈恤此小小悔吝哉？」去年秋冬，諸郡閉糶，商賈不行。軾既劾奏通之，又舉行災傷法，約束本路，不得收五穀力勝錢。三郡米大至，施及浙東。而漕司官吏緣此慍怒，幾不見容。文符往來，僚吏恐悚，以軾之私意，其不為漕司地也審矣。力勝之免，去歲已有成法，然今歲未敢舉行者，實恐再忤漕司，怨咎愈深。此則軾之疲懦畏人，不免小有回屈之罪也。伏望相公一言，檢舉成法，自朝廷行下，使五穀流通，公私皆濟，上以明君相之恩，下以安孤危之跡，不勝幸甚。去歲朝旨，免力勝錢，止於四月。浙中無麥，須七月初乃見新穀，故自五月以來，米價復增。軾亦曾奏乞展限至六月，終不報。今者若蒙施行，則乞以六月為限。去歲恩旨，寬減上供額米三分之一，而戶部必欲得見錢，浙中遂有錢荒之憂。軾奏乞以此錢和買銀絹上供，三請而後可。今者若蒙施行，即乞一時行下。軾竊度事勢，若不且用愚計，來歲恐有流殍盜賊之憂。或以其狂淺過計，事難施用，即乞別除一小郡，仍選才術有餘，可以坐消災沴者，使任一路之責。幸甚！幸甚！干冒台重，伏紙戰慄。不宣。

上執政乞度牒賑濟及因修廨宇書

軾頓首上書門下僕射相公閣下。去年浙中，冬雷發洪，太湖水溢，春又積雨，蘇湖常秀皆水，民就高田秧稻，以待水退，及五六月，稍稍分種，十不及四五分，而又繼之以旱，以故早晚皆傷，高下並損。自元豐以來，民之艱食，未有如今歲者也。軾已三奏其事，至今未報。蓋人微言輕，理自當爾。然亦恐監司諸郡，不盡以實奏。而廟堂所訪問往來之人，或揣所樂聞，不盡以實告，故朝廷以軾言為過耳。不然，豈有仁聖在上，群賢並用，而肯恬不為意乎？入冬以來，緣諸郡閉糴，而稅務用例違條，收五穀力勝錢，故米價斗至八九十，衢睦等州至百餘錢，皆足錢，炎炎可畏。軾用印板出榜千餘道，止絕此兩事。自半月來，米穀流通，價亦稍平。然浙中無麥，青黃之交，當在來秋，而熟不熟，又未可知。民懲熙寧流殍之禍，上戶有米者，皆靳惜而不肯出，其勢非大出官米，不能救此患。自正月至七月中，本州裏外九縣，日糶官米千五百石，乃可以平價救饑，計當用米三十一萬五千石。今本州常平除兌充軍糧外，止有十七萬石，漕司許於鄰郡運致三萬石，尚少一十一萬五千石。計窮理迫，須至控告。

軾近以本州廨宇弊壞，奏乞度牒二百道脩完，未蒙開允。意欲以此度牒募人於諸縣納米，度可得二萬五千石。然後減價糶賣，每斗六十，度可得錢萬五千貫。且以此錢修完廨宇。雖不及元計錢數，且修完緊要處，亦粗可足用。則是此度牒一出而兩利也。伏望相公深念本州廨宇弊壞已甚，不可不修，及今完葺，所費尚少，後日大壞，其費必倍，又因以募人納米出糶救饑。設使不因修完廨宇，朝廷以饑民之故，特出聖恩，乞與二百道度牒，猶不為過，而況救饑修屋兩用而並濟乎？軾愚蠢少慮，仰恃廟堂諸公仁賢恤民，必不忍拒此請。意此度牒可以必得，以此不候回降指揮，輒以一面告喻商旅，令儲峙米斛，具水陸腳乘，以須度牒之至。深望果斷不疑，於一兩日內，降付急遞。日與吏民延頸企踵，雖大旱望雲，執熱思濯，未喻其急也。若不蒙哀察，則是使軾失信商旅，坐視流殍，其為慚惶狼狽，未易遽言。至時朝廷雖加誅殛，何補於事。兼軾近者奏為本路轉運司，今年合起年額米斛百六十萬，乞特許且起一半或三分之二，其餘候豐熟日，隨年額起發，未蒙恩許。今年漕司窘迫，實倍常歲。異時預買綢絹錢，常於歲前散絕，今尚闕大半，剗刷之急，蓋不遺餘力矣。若非朝廷少加矜察，則督迫之極，害必及民。近蒙朝旨許輟上供二十萬石出糶，此大惠也。然更望朝廷輟留三十萬石。若無米可糴，只乞以此錢收買銀絹上供，雖無補於饑，而散幣在民，少解錢荒之患，亦上策也。此外只有勸誘富民出穀助官賑貸，及用常平錢米募民工役二事，然皆難行。勸誘之利，未及貧民，而誅求之禍，先及上戶。浙中富民欠官錢者，十人而九，決無可勸誘之理。至於募民工役，亦非實惠。若散募饑貧，不堪工役，鳥獸聚散，得錢便走。熙寧中嘗行此事，名為召募，其實不免於等第上差科，官支錢米盡入役夫，而本戶又須貼錢僱人，凶年人戶，重有此擾，皆虛名無實，利少害多。惟有多糶官米一事，簡而易行。米價既低，民無貧富，均享其利。惟望相公留意，則一路幸甚。軾拙於言語，不能盡寫憂危之狀，以曉左右。惟有發書之日，西向再拜，扣頭默禱。庶幾區區丹誠，可以感動萬一也。不宣。

與章子厚書

軾頓首再拜子厚參政諫議執事。去歲吳興謂當再獲接奉，不意倉卒就逮，遂以至今。即日不審台候何似？軾自得罪以來，不敢復與人事，雖骨肉至親，未肯有一字往來。忽蒙賜書，存問甚厚，憂愛深切，感嘆不可言也。恭聞拜命與議大政，士無賢不肖，所共慶快。然軾始見公長安，則語相識，云：「子厚奇偉絕世，自是一代異人。至於功名將相，乃其餘事。」方是時，應軾者皆憮然。今日不獨為足下喜朝之得人，亦自喜其言之不妄也。軾所以得罪，其過惡未易以一二數也。平時惟子厚與子由極口見戒，反覆甚苦，而軾強狠自用，不以為然。及在囹圄中，追悔無路，謂必死矣。不意聖主寬大，復遣視息人間，若不改者，軾真非人也。來書所云：「若痛自追悔往咎，清時終不以一眚見廢。」此乃有才之人，朝廷所惜。如軾正復洗濯瑕垢，刻磨朽鈍，亦當安所施用，但深自感悔，一日百省，庶幾天地之仁，不念舊惡，使保首領，以從先大夫於九原足矣。軾昔年粗亦受知於聖主，使少循理安分，豈有今日。追思所犯，真無義理，與病狂之人蹈河入海者無異。方其病作，不自覺知，亦窮命所迫，似有物使。及至狂定之日，但有慚耳。而公乃疑其再犯，豈有此理哉？然異時相識，但過相稱譽，以成吾過，一旦有患難，無復有相哀者。惟子厚平居，遺我以藥石，及困急又有以收恤之，真與世俗異矣。黃州僻陋多雨，氣象昏昏也。魚稻薪炭頗賤，甚與窮者相宜。然軾平生未嘗作活計，子厚所知之。俸入所得，隨手輒盡。而子由有七女，債負山積，賤累皆在渠處，未知何日到此。見寓僧舍，布衣蔬食，隨僧一飱，差為簡便，以此畏其到也。窮達得喪，粗了其理，但祿廩相絕，恐年載間，遂有饑寒之憂，不能不少念。然俗所謂水到渠成，至時亦必自有處置，安能預為之愁煎乎？初到，一見太守，自餘杜門不出。閑居未免看書，惟佛經以遣日，不復近筆硯矣。會見無期，臨紙惘然。冀千萬以時為國自重。

荅劉巨濟書

軾啟。人來辱書累幅，承起居無恙。審比來憂患相仍，情懷牢落，此誠難堪。然君在侍下，加以少年美才，當深計遠慮，不應戚戚徇無已之悲。賢兄文格奇拔，誠如所云，不幸早世，其不朽當以累足下。見其手書舊文，不覺出涕。詩及新文，愛玩不已。都下相知，惟司馬君實、劉貢父，當以示之。恨僕聲勢低弱，不能力為發揚。然足下豈待人者哉！與吳秀才書論佛大善。近時士人多學談理空性，以追世好，然不足深取。時以此取之，不得不爾耳。僕老拙百無堪，向在科場時，不得已作應用文，不幸為人傳寫，深可羞愧，以此得虛名。天下近世進人以名，平居雖孔孟無異，一經試用，鮮不為笑。以此益羞為文。自一二年來，絕不復為。今足下不察，猶以所羞者譽之，過矣。舍弟差入貢院，更月餘方出。家孟侯雖不得解，卻用往年衣服，不赴南省，得免解。其兄安國亦然。勤國亦捷州解，皆在此。因風時惠問，以慰饑渴。何時會合，臨紙悵然。惟強飯自重。

與孫運勾書

軾啟。脾能母養餘臟，故養生家謂之黃婆。司馬子微著天隱子，獨教人存黃氣入泥丸，能致長生。太倉公言安穀過期，不安穀不及期。以此知脾胃完固，百疾不生。近見江南老人，年七十二，狀貌氣力如四五十人。問其所得，初無異術，但云平生習不飲湯水耳。常人日飲數升，吾日減一合，今但沾唇而已。脾胃惡濕，飲少，胃強氣盛，液行自然，不濕。雖冒暑遠行，亦不念水，此可謂至言不繁。聞曼叔比得腫疾，皆以利水藥去之。中年以後，一利一衰，豈可數乎？當及今無病時，力養胃氣。若土能制水，病何由生。陳彥升云，少時得此病，服商陸、防已之類，皆不效，服金液丹，炙臍下，乃愈。此亦固胃助陽之意也。但火力外物，不如江南老人之術耳。姜橘辣藥，例能張肺，多為腫媒，不可服，有書以告之為佳也。

`與王庠書``之一`

軾啟。遠蒙差人致書問安否，輔以藥物，眷意甚厚。自二月廿五日至七月十三日，凡一百三十餘日乃至，水陸蓋萬餘里矣。罪戾遠黜，既為親友憂，又使此兩人者，跋涉萬里，比其還家，幾盡此歲，此君愛我之過而重其罪也。但喜比來侍奉多暇，起居佳勝。軾罪大責薄，居此固宜，無足言者。瘴癘之邦，僵仆者相屬於前，然亦有以取之。非寒暖失宜，則饑飽過度，茍不犯此者，亦未遽病也。若大期至，固不可逃，又非南北之故矣。以此居之泰然。不煩深念。前後所示著述文字，皆有古作者風力，大略能道意所欲言者。孔子曰：「辭達而已矣。」辭至於達，止矣，不可以有加矣。經說一篇，誠哉是言也。西漢以來，以文設科而文始衰，自賈誼、司馬遷，其文已不逮先秦古書，況其下者。文章猶爾，況所謂道德者乎？若所論周勃，則恐不然。平、勃未嘗一日忘漢，陸賈為之謀至矣。彼視祿、產猶几上肉，但將相和調，則大計自定。若如君言，先事經營，則呂后覺悟，誅兩人，而漢亡矣。軾少時好議論古人，既老，涉世更變，往往悔其言之過，故樂以此告君也。儒者之病，多空文而少實用。賈誼、陸贄之學，殆不傳於世。老病且死，獨欲以此教子弟，豈意姻親中乃有王郎乎？三復來貺，喜抃不已。應舉者志於得而已。今程試文字，千人一律，考官亦厭之，未必得也。如君自信不回，必不為時所棄也。又況得失有命，決不可移乎？勉守所學，以卒遠業。相見無期，萬萬自重而已。人還，謹奉手啟，少謝萬一。

`與王庠書``之二`

軾啟。二卒遠來，承手書兩幅，問勞教誨，憂愛備盡。仍審侍奉多暇，起居萬福，感愧深矣。軾罪責至重，上不忍誅，止竄嶺海，感恩念咎之外，不知其他。來書開說過當，非親朋相愛保全之道，悚息悚息！寄示高文新詩，詞氣比舊益見奇偉，粲然如珠貝溢目。非獨鄉閭世不乏人為喜，又幸珍材異產，近出姻戚，數日讀不釋手。每執以告人曰：「此吾家王郎之文也。」老朽廢學久矣，近日尤不近筆硯，見少時所作文，如隔世事、他人文也。足下猶欲使議論其間，是顧千里於伏櫪也。軾少時本欲逃竄山林，父兄不許，迫以婚宦，故汩沒至今。南遷以來，便自處置生事，蕭然無一物，大略似行腳僧也。近日又苦痔疾，呻吟幾百日，緣此斷葷血鹽酪，日食淡麫一斤而已。非獨以愈疾，實務自枯槁，以求寂滅之樂耳。初欲獨赴貶所，兒女輩涕泣求行，故與幼子過一人來，餘分寓許下、浙中，散就衣食。既不在目前，便與之相忘，如本無有也。足下過相愛，乃遣萬里相問，無狀自取，既為親友憂及，又使此兩人者蒙犯瘴霧，崎嶇往來，吾罪大矣。寄遺藥物并方，皆此中無有，芎尤奇味，得日食以禦瘴也。軾為舊患痔，今頗發作，外無他故，不煩深念。會晤無期，惟萬萬以時保練。

`與王庠書``之三`

軾啟。前後所寄高文，無不達者。每見增歎伏，但恨老拙無以少荅來貺。又流落海隅，不能少助聲名於當時。然格力自天，要自有公論，雖欲不顯揚，不可得也。程夫子尚困場屋，王賢良屈於州縣，皆造物有不可曉者。海隅風土甚惡，亦有佳山水，而無佳寺院，無士人，無醫無藥，杜門食淡，不飲酒，亦粗有味也。目昏，倦作書，又此信發書極多，不能盡。察之！

荅陳季常書

軾啟。惠兵還，辱得季常手書累幅，審知近日尊候安勝。擇、括等三鳳毛皆安，為學日益，喜慰無量。軾罪大責薄，聖恩不貲，知幸念咎之外，了無絲髮掛心，置之不足復道也。自當塗聞命，便遣骨肉還陽羨，獨與幼子過及老雲并二老婢共吾過嶺。到惠將半年，風土食物不惡，吏民相待甚厚。孔子云：「雖蠻貊之邦行矣。」豈欺我哉！自數年來，頗知內外丹要處。冒昧厚祿，負荷重寄，決無成理。自失官後，便覺三山跬步，雲漢咫尺，此未易遽言也。所以云云者，欲季常安心家居，勿輕出入，老劣不煩過慮，決須幅巾草履，相從於林下也。亦莫遣人來，彼此鬚髯如戟，莫作兒女態也。在定日作松醪賦一首，今寫寄擇等，庶以發後生妙思，著鞭一躍，當撞破煙樓也。長子邁作吏，頗有父風。二子作詩騷殊勝，咄咄皆有跨竈之興，想季常讀此，捧腹絕倒也。今日游白水佛跡山，山上布水三十仞，雷輥電散，未易名狀，大略如項羽破章邯時也。自山中歸來，燈下裁荅，信筆而書，紙盡乃已。託郡中作皮筒送去。想黃人見軾書，必不沉墜也。子由在筠，極安。處此者，與軾無異也。書云，老軀極健，度去死遠在。讀之三復，喜可知也。吾儕但斷卻少年時無狀一事，誠是。然他未及。子由近見人說，顏狀如四十歲人，信此事不辜負人也。不宣。軾再拜。

與吳秀才書

軾啟。遠辱專人惠教，具審比來起居佳勝，感慰之至。與子野先生游，幾二十年矣。始以李六丈待制`師中`之言，知其為人。李公人豪也，于世少所屈服，獨與子野書云：「白雲在天，引領何及。」而子野一見僕，便論出世間法，以長生不死為餘事，而以練氣服藥為土苴也。僕雖未能行，然喜誦其言，蓋嘗論養生一篇，為子野出也。近者南遷至真揚間，見子野無一語及得喪休戚事，獨謂僕曰：「邯鄲之夢，猶足以破妄而歸真，子今目見而身履之，亦可以少悟矣。」夫南方雖號為瘴癘地，然死生有命，初不由南北也，且許過我而歸。自到此，日夜望之。忽得來教，乃知子野尚在北，不遠當來赴約也。長書稱道過實，讀之赧然，所論孟、楊、申、韓諸子，皆有理，詞氣翛然，又以喜子野之有佳子弟也。然昆仲以子野之故，雖未識面，懸相喜者，則附遞一書足矣，何至使人蠒足遠來，又致酒、麫、海物、荔子等，僕豈以口腹之故，千里勞人哉！感愧厚意，無以為喻。過廣州，買得檀香數斤，定居之後，杜門燒香，閉目清坐，深念五十九年之非耳。今分一半，非以為往復之禮，但欲昆仲知僕汛掃身心，澡瀹神氣，兀然灰槁之大略也。有書與子野，更督其南歸，相過少留，為僕印可其所已得，而訶策其所未至也。此外，萬萬自重。目昏不謹。軾頓首。

與謝民師推官書

軾啟。近奉違，亟辱問訊，具審起居佳勝，感慰深矣。軾受性剛簡，學迂材下，坐廢累年，不敢復齒縉紳。自還海北，見平生親舊，惘然如隔世人，況與左右無一日之稚，而敢求交乎？數賜見臨，傾蓋如故，幸甚過望，不可言也。所示書教及詩賦雜文，觀之熟矣。大略如行雲流水，初無定質，但常行於所當行，常止於不可不止，文理自然，姿態橫生。孔子曰：「言之不文，行之不遠。」又曰：「辭達而已矣。」夫言止於達意，疑若不文，是大不然。求物之妙，如繫風捕影，能使是物了然於心者，蓋千萬人而不一遇也。而況能使了然於口與手者乎？是之謂辭達。辭至於能達，則文不可勝用矣。揚雄好為艱深之詞，以文淺易之說，若正言之，則人人知之矣。此正所謂雕蟲篆刻者，其太玄、法言皆是類也。而獨悔於賦，何哉？終身雕蟲，而獨變其音節，便謂之經，可乎？屈原作離騷經，蓋風雅之再變者，雖與日月爭光可也。可以其似賦而謂之雕蟲乎？使賈誼見孔子，升堂有餘矣，而乃以賦鄙之，至與司馬相如同科！雄之陋，如此比者甚衆。可與知者道，難與俗人言也。因論文偶及之耳。歐陽文忠公言文章如精金美玉，市有定價，非人所能以口舌定貴賤也。紛紛多言，豈能有益於左右。愧悚不已。所須惠力法雨堂字。軾本不善作大字，強作終不佳，又舟中局迫難寫，未能如教。然軾方過臨江，當往游焉。或僧有所欲記錄，當作數句留院中，慰左右念親之意。今日已至峽山寺，少留即去。愈遠。惟萬萬以時自愛。不宣。

與孫知損運使書

文安北城，如涉無人之境，其漸可虞。廟堂已留意，兵久驕惰，自合警策之。數年乃見效。惟極邊弓箭社射生極得力，虜所畏憚，公必舊知之矣。以數勾集一月，村堡幾虛，公私惴惴。北賊亦多相時生心，社人亦苦勾集勞費。此出入守望，與虜長技同，親戚墳墓所在，人自為戰，不憂其不閑習也。宜與永免冬教，又當有以優異勸獎之。已條上其事，更月餘可發。此事行之邊臣，無赫赫之功，然經久實事無如此者。覘者多云可汗老疾，欲傳雛，雛為人猜忌好兵，邊人盡知之。此豈可不留意。愿公痛為一言，心之精，意所不能言，上書豈能盡也。虜涵浸德澤久矣，其勢亦未遽渝盟，但恐雛兒鷙忍，其下必有不忠貪功好利之人謀之，必先使北賊小小盜邊，託為不知。若不折其萌芽，狃於小利，張而不已，必開邊隙。備禦之策，惟安養弓箭社，及稍加優異，使當淬礪以待小寇，策無良於此者矣。所條上數事，亦甚穩帖，不至張皇。惟乞免人戶折變，所費不多。及立閑名目，獎社人頭首。又乞復回易收息，時遣機宜僚屬，費少錢糧，就地頭賞其高強者耳。

與王定國書

罪大責輕，得此已幸，未嘗戚戚。但知識數人緣我得罪，而定國為己所累尤深，流落荒服，親愛隔絕。每念至此，覺心肺間便有湯火芒刺。今得來教，既不見棄絕，而能以道自遣，無絲髮芥蒂，然後知公真可人，而不肖他日猶得以衰顏白髮厠賓客之末也。揚州有侍其太保，官於煙瘴地十餘年。比歸，面色紅潤，無一點瘴氣。只是用磨腳心法，此法定國自知之，更請加功不廢。每日飲少酒調食，令胃氣壯健。安道軟朱砂膏，軾在湖親服數兩，甚覺有益利。可久服。子由昨來陳相別，面色殊清潤，目光炯然。夜中行氣臍腹間，隆隆如雷聲。其所行持，亦吾輩所常論者，但此君有志節能力行耳。粉白黛綠者，俱是火宅中狐貍、射干之流，愿公以道眼看破。此外又有事，須少儉嗇，勿輕用錢物。一是遠地，恐萬一闕乏不繼。一是災難中用貶惡，消厄致福之一端也。又遞中領手教，知已到官無恙，自處泰然，頓慰懸想。知攝二千石，風聲震於殊俗，一段奇事也。軾近頗知養生，亦自覺薄有所得，見者皆言道貌與往日殊別，更相闊數年，索我閬風之上矣。兼畫得寒林墨竹，已入神矣，行草尤工，只是詩筆殊退也。不知何故？昨所寄臨江軍書，久已收得。二書反覆議論及處憂患者甚詳，既以解憂，又以洗我昏蒙，所得不少也。然所得非茍知之亦允蹈之者，愿公常誦此語也。杜子美困厄中，一飲一食，未嘗忘君，詩人以來，一人而已。今見定國，每有書皆有感恩念咎之語，甚得詩人之本意。僕雖不肖，亦當髣髴於庶幾也。

近有人惠大丹砂少許，光彩甚奇，固不敢服，然其人教以養火，觀其變化，聊以悅神度日。賓去桂不甚遠，朱砂差易致，或為置數兩，因寄及，稍難即罷，非急用也。窮荒之中，恐有一奇事，但以冷眼陰求之。大抵道士非金丹不能羽化，而丹材多在南荒，故葛稚川求岣嶁令，竟化於廉州，不可不留意也。陳璨一月前直往筠州看子由，亦粗傳要妙，云非久當此來。此人不唯有道術，其與人有情義，久要不忘如此，亦自可重。道術多方，難得其要，然軾觀之，唯能靜心閉目，以漸習之，似覺有功。幸信此語，使氣流行體中，癢痛安能近人也。邇來江淮間酷暑，殆非人所堪，況於嶺外？唯道德清曠，必有以解煩釋悶者。入秋來翛然清遠，計尊候安勝。君學術日益，如川之方增，幸更著鞭，多讀史書，仍手自抄為妙。造次造次！軾自謫居以來，可了得易傳九卷，論語說五卷。今又下手作書傳。迂拙之學，聊以娛老，且以為子孫藏耳。子由亦了得詩傳，又成春秋集傳，閑知之為一笑耳。辱惠書并新詩妙曲，大慰所懷。河凍膠舟，咫尺千里，意思牢落可知。得此佳作，終日喜快，滯悶冰釋，幸甚幸甚！近在常置得一小庄子，歲可得百石，似可足食。非不知揚州之美，窮猿投林，不暇擇木也。

與李方叔書

軾頓首方叔先輩足下。屢獲來教，因循不一裁荅，悚息不已。比日履茲秋暑，起居佳勝。錄示子駿行狀及數詩，辭意整暇，有加於前，得之極喜慰。累書見責以不相薦引，讀之甚愧。然其說不可不盡。君子之知人，務相勉於道，不務相引於利也。足下之文，過人處不少，如李氏墓表及子駿行狀之類，筆勢翩翩，有可以追古作者之道。至若前所示兵鑑，則讀之終篇，莫知所謂。意者足下未甚有得於中而張其外者；不然，則老病昏惑，不識其趣也。以此私意，猶冀足下積學不倦，落其華而成其實。深願足下為禮義君子，不願足下豐於才而廉於德也。若進退之際，不甚慎靜，則於定命不能有毫髮增益，而於道德有丘山之損矣。古之君子，貴賤相因，先後相援，固多矣。軾非敢廢此道，平生相知，心所謂賢者則於稠人中譽之，或因其言以考其實，實至則名隨之，名不可掩，其自為世用，理勢固然，非力致也。陳履常居都下逾年，未嘗一至貴人之門，章子厚欲一見，終不可得。中丞傅欽之、侍郎孫莘老薦之，軾亦掛名其間。會朝廷多知履常者，故得一官。軾孤立言輕，未嘗獨薦人也。爵祿砥世，人主所專，宰相猶不敢必，而欲責於軾，可乎？東漢處士私相諡，非古也。殆以丘明為素臣，當得罪於孔門矣。孟生貞曜，蓋亦蹈襲流弊，不足法，而況近相名字乎？甚不願足下此等也。軾於足下非愛之深期之遠，定不及此，猶能察其意否？近秦少游有書來，亦論足下近文益奇。明主求人如不及，豈有終汩沒之理！足下但以道自守，當不求自至。若不深自重，恐喪失所有。言切而盡，臨紙悚息。未即會見，千萬保愛。近夜眼昏，不一不一！軾頓首。

上知府王龍圖書

執事自軒車之來，曾未期月，蜀之士大夫，舉欣欣然相慶，以為近之所無有。下至閭巷小民，雖不足以識知君子之用心，亦能懽欣踊躍，轉相告語，諠譁紛紜，洋溢布出而不可掩，雖戶給之粟帛而人賜之爵，其喜樂不如是之甚也。伏惟明公何術以致此哉？軾也安足以議！雖然，請得以僭言之。蓋明公之於蜀人，所以深結其心，而納之安居無事，以養生送死者，有所甚易，而亦有所至難。夫海濱之人，輕游於江河。何則？其所見者大也。昔先魏公宰天下十有八年，聞其言語而被其教誨者，皆足以為賢人，而況於公乎？度其視區區之一方，不啻戶庭之小。且公為定州，內以養民殖財，而外震威武以待不臣之胡。為之三年，而四方稱之。況於實非有難辦之事，是以公至之日，不勞而自成也。此其所以為易者一也。自近歲以來，蜀人不知有勤卹之，如擢筋割骨以奉其上，而不免於刑罰。有田者不敢望以為飽，有財者不敢望以為富，惴惴焉恐死之無所。然皆聞見所熟，以為當然，不知天下復有仁人君子也。自公始至，釋其重荷，而出之於陷穽之中。方其困急時，簞瓢之饋，愈於千金，是故莫不懽欣鼓舞之至。此其所以為易者二也。雖然，亦有所至難。何者？國家蓄兵以衛民，而賦民以養兵，此二者不可以有所厚薄也。然而薄於養兵者，其患近而易除。厚於賦民者，其憂遠而難救。故夫庚子之小變，起於兵離。而甲午之大亂，出於民怨。由此觀之，固有本末也。而為政者，徒知畏其易除之近患，而不知畏其難救之遠憂。而有志於民者，則或因以生事，非當世大賢，孰能使之兩存而皆濟。此其所以為難者一也。蜀人之為怯，自昔而然矣。民有抑鬱至此而不能以告者。且天下未嘗無貪暴之吏，惟幸其上之明而可以訴，是以猶有所恃。今民怯而不敢訴，其訴者，又不見省幸，而獲省者，指目以為凶民，陰中其禍。嗟夫，明天子在上，方伯連帥之職，執民之權，而不能為之地哉！夫惟天下之賢者，則民望之深而責之備。若夫庸人，誰復求之。自頃數公，其來也莫不有譽，其去也莫不有毀。夫豈其民望之深責之備，而所以塞之者未至耶？今之飢者，待公而食，寒者待公而衣，凡民之失其所者，待公而安，傾耳聳聽，願聞盛德日新而不替。此其所以為難者二也。伏惟明公以高世之才，何施而不可，惟無忽其所以為易，而深思其所難者，而稍加意焉，將天下被其澤，而何蜀之足云。軾負罪居喪，不敢輒至貴人之門，妄有所稱述，誠不勝惓惓之心，敢以告諸左右。舊所為文十五篇，政事之餘，憑几一笑，亦或有可觀耳。

與葉進叔書

進叔足下。僕狷介寡合之人也。足下望其貌而壯其氣，聆其語而知其心，握手見情素，交論古今，歡然若將與之忘年焉，僕不自知何為而得此於足下也。前日南歸，草草不能道一辭。到家，秋氣已高，窗戶蕭然，思與足下談笑之樂，恍乎若相從於夢中，既覺而不知臥於虛榻也。行日，嘗辱贈言，意勤辭直，讀之使人惻惻動心。足下之所以知僕心者至矣，所以責善於朋友者亦至矣。而又凡所以為至之中有所不至者，僕得以盡之焉。僕聞有自知之明者，乃所以知人。有自達之聰者，乃所以達物。自知矣可以無疑矣，而徇人則疑於人。自達矣可以無蔽矣，而徇物則蔽於物。今足下自知自達而無可疑可蔽矣，豈僕所以得人與物之說耶？至以謂僕之交，不能把臂服膺，以示無間。凡此者，非疑非蔽也，乃僕所以為狷介寡合者。足下顧不亮乎？夫投規於矩，雖公輸不能使之合。何則？方圓者殊也。雜宮以羽，雖師曠不能使之一。何則？緩急者異也。對辯以訥，遇剛以柔，雖君子不能以無爭。何則？所性所操之不同也。足下聰明過人，無世事不通，獨不知物理之有參差者乎？昔張籍遺韓愈之書，責愈以商論文字不能下氣。夫以退之而未免，矧其下者乎？雖然，亦思而改之耳。恐足下未審此，聊復以書。

荅范景山書

自離東武，不復拜書，疏怠之罪，宜獲譴於左右矣。兩辱手教，存撫愈厚，感愧不可言。即日起居佳勝。知局事勞冗殊甚。景山雖去軒冕，避津要，所欲閑耳，而不可得，乃知吾道艱難之際，仁人君子舍眾人所棄，猶不可得，然憂喜勞逸，無非命者，出辦此身，與之浮沉，則亦安往而不適也。軾始到彭城，幸甚無事，而河水一至，遂有為魚之憂。近日雖已減耗，而來歲之患，方未可知，法令周密，公私匱乏，舉動尤難，直俟逐去耳。久不聞餘論，頑鄙無所鐫發，恐遂汩沒於流俗矣。子由在南都，亦多苦事。近詩一軸拜呈，冗迫無佳意思，但堪供笑耳。近齋居，內觀於生術，似有所得。子由尤為造人。景山有異書秘訣，倘可見教乎？餘非面莫盡，惟乞萬萬自重。

荅參寥書

去歲倉卒離湖，亦以不一別太虛、參寥為恨。留語與僧官，不識能道否？到黃已半年，朋游常少，思念公不去心。懶且無便，故不奉書。遠承差人致問，殷勤累幅，所以開諭獎勉者至矣。僕罪大責輕，謫居以來，杜門念舊而已。雖平生親識，亦斷往還，理故宜爾。而釋老數公，反復千里致問，情義之厚，有加於平日，以此知道德高風，果在世外也。見寄數詩及近編，得一詳味，洒然如接清顏聽軟語也。比已焚筆硯，斷作詩，故無緣屬和，然時復一開，以慰孤寂，幸甚！筆力愈老健清熟，過於向之所見，此於至道，殊不相妨，何為廢之邪？更與磨揉以追配彭澤。未間，自愛。

荅李康年書

向承寵訪，教語甚厚，因循未及裁謝。復枉專使，辱書累幅，意愈勤重。且獲所著通言二篇，及新詩碑刻，廢學之人，徒知愛其文之工妙，而不能究極其意之所至，欽味反復，不能釋手，幸甚！幸甚！比日起居何如？竊想著書講道，馳騁百氏，而游於藝學，有以自娛，忘其窮約也。通言略獲披味，所發明者多矣。謹且借留，得為究觀。他書豈敢輒留。他日別為小字，寫草書見惠，不必心經，乃大賜也。要跋尾，謾寫數字，不稱妙筆。

荅舒堯文書

軾啟。午睡昏昏，使者及門，授教及詩，振衣起觀，頓爾醒快，若清風之來得當之也。大抵詞律莊重，敘事精緻，要非囂浮之作。昔先零侵漢西疆，而趙充國請行，吐谷渾不貢于唐，而文皇臨朝歎息，思起李靖為將，乃知老將自不同也。晉師一勝城濮，則屹然而霸，雖齊、陳大國，莫不服焉。今日魯直之於詩是已。公自於彼乞盟可也，奈何欲為兩屬之國，則犧牲玉帛，焉得而給？諸不敢當！即承來命，少資嗢噱。

荅陸道士書

軾啟。別來歲月乃爾許也，涉世不已，再罹憂患，但知自哂爾。感君不遺，手書殷勤如此，且審道體安休，喜慰之極。惠州凡百不惡，杜門養痾，所念君棄家求道二十餘年，不見異人，當得異書。見許今春相訪，果然能踐言，何喜如之。舊過廬山，見蜀道士馬希言，似有所知。今為何在，曾與之言否？黃君高人，與世相忘者，如軾與舍弟，何足以致。若得一見子由，礱錯其所未至，則軾可以受賜。願因足下致懇，當可得否？韓朴主事，多從傅同年遊。近傅得漢東漕幙，遂帶得來此否？因見亦道意。羅浮有一鄧道士名守安，專靜有守，皆世外良友。世外之道，金丹為上，儀鄰次之，服食草木次之，胎息三生為本，殆無出此者。嵇中散云：「守之以一，養之以和，和理日濟，同乎大順，然後承以靈芝，潤以醴泉，晞以朝陽，綏以五絃。」不用其他，舉以中散為師矣。適飲桂酒一杯，醺然徑醉，作書奉荅，真不勒字數矣。桂酒，乃仙方也。釀桂而成，盎然玉色，非人間物也。足下端為此酒一來，有何不可，但恐足下拘戒籙不飲。道家少飲和神，非破戒也。餘惟善慶。

荅孫志康書

自春末聞訃，悲愕不已。自惟不肖，得交於父子間有年矣。即日奉疏，少通哀誠。不獨海上無便，又聞志康從西路迎護，莫知往還的耗，故因循至今。遂辱專使，手書累幅，愧荷深矣。竊承已畢大事，營辦勤若，何以堪任。即日孝履支持，預慰所望。誌文實錄，讀之感噎。自聞變故，即欲撰哀詞，以表契義萬一，不知爵里之詳。今復覩此文，旦夕當下筆。然不願傳出，雖志康亦不以相示。藏之家笥，須不肖啟手足日，乃出之也。自惟無狀，百無所益於故舊，惟文字庶幾不與草木同腐，故決意為之，然決不敢相示也。志康必識此意，千萬勿來索看也。師是此人甚奇，斯人亦可人也哉。軾謫居已逾年，諸況粗遣。禍福苦樂，念念千逝，無足留胸中者。又自省罪戾久積，理應如此，實甘受之。今者北歸無日，因遂自謂惠人，漸作久居計。正使終焉，亦何所不可。志康聞此言，可以不深念哉。玳瑁藥合見遺，乃吾介夫遺意。謹炷香拜受。志康所惠布蜜藥果等，一一捧領，感怍無量。海上窮陋，又謫居貧病，乃無少物報謝，慙負無量。見戒勿與人詩文，謹佩至言。如見報出都日，所聞虛實，不可不知，勿以告人也。舍弟筠州甚安，時得書。兒姪輩或在陳，或在許下，兩兒子在宜興，軾與幼子過在兹。明年長子邁，當挈他一房來此，指射差遣，因般過房下來。見愛之深，恐要知其詳。示諭開歲來此相聚，雖為厚幸，然竄逐中，唯欲親故謝絕。為孤寂可憐者，則孤老猶可以粗安。若志康，人所指目者，而乃不遠千里相求，此重增軾罪戾也，千萬寢之，切告！切告！李太伯雖前輩，不相交往，然敬其人，欲作集引，亦終不傳出也。承諭世膺，可為聚其前後文集，異日示及，當與志康商議，少加刪定，乃傳世也。斯人既無後，吾輩當與留意。李文叔書已領，諸兒子為學頗長，迨自宜興寄詩文來，甚可觀。此等辱雅遊最舊，故輒以奉聞，然不敢令拜狀，無益徒煩報荅也。會見無期，千萬節哀自重。

* * *

下卷 /

