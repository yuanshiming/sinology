

## 蘇東坡全集

##### 東坡樂府
　　　`卷二`

* * *

`水龍吟`　`閭丘大夫孝終公顯，嘗守黃州，作棲霞樓，為郡中絕勝。元豐五年，余謫居黃。正月十七日，夢扁舟渡江，中流回望，樓中歌樂雜作，舟中人言：公顯方會客也。覺而異之，乃作此曲。蓋越調鼓笛慢。公顯時已致仕，在蘇州。`

小舟橫截春江，臥看翠壁紅樓起。雲間笑語，使君高會，佳人半醉。危柱哀絃，豔歌餘響，繞雲縈水。念故人老大，風流未減，空回首、煙波裏。

推枕惘然不見，但空江、月明千里。五湖聞道，扁舟歸去，仍攜西子。雲夢南州，武昌東岸，昔遊應記。料多情夢裏，端來見我，也參差是。

`江城子`　`陶淵明以正月五日游斜川，臨流班坐，顧瞻南阜，愛曾城之獨秀，乃作斜川詩，至今使人想見其處。元豐壬戍之春，余躬耕於東坡，築雪堂居之。南挹四望亭之後丘，西控北山之微泉，慨然而歎，此亦斜川之遊也。乃作長短句，以江城子歌之。`

夢中了了醉中醒。只淵明。是前生。走徧人間，依舊卻躬耕。昨夜東坡春雨足，烏鵲喜，報新晴。

雪堂西畔暗泉鳴。北山傾。小溪橫。南望亭丘，孤秀聳曾城。都是斜川當日境，吾老矣，寄餘齡。

`定風波`　`三月七日，沙湖道中遇雨。雨具先去，同行皆狼狽，余獨不覺。已而遂晴，故作此。`

莫聽穿林打葉聲。何妨吟嘯且徐行。竹杖芒鞵輕勝馬。誰怕。一蓑煙雨任平生。

料峭春風吹酒醒。微冷。山頭斜照卻相迎。回首向來蕭瑟處。歸去。也無風雨也無晴。

`浣溪沙`　`游蘄水清泉寺。寺臨蘭溪，溪水西流。`

山下蘭芽短浸溪。松間沙路淨無泥。蕭蕭暮雨子規啼。

誰道人生無再少，門前流水尚能西。休將白髮唱黃雞。

`西江月`　`頃在黃州，春夜行蘄水中，過酒家飲。酒醉，乘月至一溪橋上，解鞍，曲肱醉臥少休。及覺，已曉。亂山攢擁，流水鏘然，疑非塵世也。書此語橋柱上。`

照野彌彌淺浪，橫空隱隱層霄。障泥未解玉驄驕。我欲醉眠芳草。

可惜一溪風月，莫教蹋碎瓊瑤。解鞍欹枕綠楊橋。杜宇一聲春曉。

`滿江紅`　`董毅夫名鉞，自梓漕得罪。罷官東川。歸鄱陽，遇東坡于齊安。怪其豐暇自得。余問之，曰：吾再娶柳氏，三日而去官。吾固不戚戚，而憂柳氏不能忘懷於進退也。已而欣然同憂患，若處富貴，吾是以益安焉。命其侍兒歌其所作滿江紅。嗟歎之不足，乃次其韻。`

憂喜相尋，風雨過、一江春綠。巫峽夢、至今空有，亂山屏簇。何似伯鸞攜德耀，簞瓢未足清歡足。漸粲然、光彩照階庭，生蘭玉。

幽夢裏，傳心曲。腸斷處，憑他續。文君婿知否，笑君卑辱。君不見周南歌漢廣，天教夫子休喬木。便相將、左手抱琴書，雲間宿。

`哨徧`　 `陶淵明賦歸去來，有其詞而無其聲。余既治東坡，築雪堂於上，人皆笑其陋。獨鄱陽董毅夫過而悅之，有卜鄰之意。乃取歸去來詞，稍加櫽括，使就聲律，以遺毅夫。使家僮歌之，時相從於東坡，釋耒而和之，扣牛角而為之節，不亦樂乎！`

為米折腰，因酒棄家，口體交相累。歸去來，誰不遣君歸。覺從前皆非今是。露未晞。征夫指余歸路，門前笑語喧童稚。嗟舊菊都荒，新松暗老，吾年今已如此。但小窗容膝閉柴扉。策杖看孤雲暮鴻飛。雲出無心，鳥倦知還，本非有意。

噫。歸去來兮。我今忘我兼忘世。親戚無浪語，琴書中有真味。步翠麓崎嶇，泛溪窈窕，涓涓暗谷流春水。觀草木欣榮，幽人自感，吾生行且休矣。念寓形宇內復幾時。不自覺皇皇欲何之。委吾心、去留誰計。神仙知在何處，富貴非吾志。但知臨水登山嘯詠，自引壺觴自醉。此生天命更何疑。且乘流、遇坎還止。

`漁家傲`　`贈曹光州`

些小白鬚何用染。幾人得見星星點。作郡浮光雖似箭。君莫厭。也應勝我三年貶。

我欲自嗟還不敢。向來三郡寧非忝。婚嫁事稀年冉冉。知有漸。千鈞重擔從頭減。

`定風波`　`元豐五年七月六日，王文甫家飮釀白酒，大醉。集古句，作墨竹詞。`

雨洗娟娟嫩葉光。風吹細細綠筠香。秀色亂侵書帙晚。簾卷。清陰微過酒尊涼。

人畫竹身肥擁腫。何用。先生落筆勝蕭郎。記得小軒岑寂夜。廊下。月和疏影上東牆。

`洞仙歌`　`余七歲時，見眉山老尼，姓朱，忘其名，年九十歲，自言嘗隨其師入蜀主孟昶宮中。一日大熱，蜀主與花蕊夫人夜納涼摩訶池上，作一詞。朱具能記之。今四十年，朱已死久矣，人無知此詞者。但記其首兩句，暇日尋味，豈洞仙歌令乎，乃為足之云。`

冰肌玉骨，自清涼無汗。水殿風來暗香滿。繡簾開、一點明月窺人，人未寢、欹枕釵橫鬢亂。

起來攜素手，庭戶無聲，時見疏星渡河漢。試問夜如何，夜已三更，金波淡、玉繩低轉。但屈指、西風幾時來，又不道、流年暗中偷換。

`念奴嬌`　`赤壁懷古`

大江東去，浪淘盡、千古風流人物。故壘西邊，人道是、三國周郎赤壁。亂石崩雲，驚濤裂岸，捲起千堆雪。江山如畫，一時多少豪傑。

遙想公瑾當年，小喬初嫁了，雄姿英發。羽扇綸巾，談笑間、強虜灰飛煙滅。故國神遊，多情應笑我，早生華髮。人生如夢，一尊還酹江月。

`念奴嬌`　`中秋`

憑高眺遠，見長空萬里，雲無留跡。桂魄飛來光射處，冷浸一天秋碧。玉宇瓊樓，乘鸞來去，人在清涼國。江山如畫，望中煙樹歷歷。

我醉拍手狂歌，舉杯邀月，對影成三客。起舞徘徊風露下，今夕不知何夕。便欲乘風，翻然歸去，何用騎鵬翼。水晶宮裏，一聲吹斷橫笛。

`南鄉子`　`重九涵輝樓呈徐君猷`

霜降水痕收，淺碧鱗鱗露遠洲。酒力漸消風力輭，颼颼，破帽多情卻戀頭。

佳節若為酬？但把清尊斷送秋。萬事到頭都是夢，休休，明日黃花蝶也愁。

`臨江仙`　`夜歸臨皋`

夜飲東坡醒復醉，歸來髣髴三更。家童鼻息已雷鳴。敲門都不應，倚杖聽江聲。

長恨此身非我有，何時忘卻營營。夜闌風靜縠紋平。小舟從此逝，江海寄餘生。

`減字木蘭花`　`贈徐君猷三侍人　嫵卿`

嬌多媚殺。體柳輕盈千萬態。殢主尤賓。斂黛含顰喜又瞋。

徐君樂飲。笑謔從伊情意恁。臉嫩膚紅。花倚朱闌裹住風。

　`勝之`

雙鬟綠墜。嬌眼橫波眉黛翠。妙舞蹁躚。掌上身輕意態妍。

曲窮力困。笑倚人旁香喘噴。老大逢歡。昏眼猶能仔細看。

　`慶姬`

天真雅麗。容態溫柔心性慧。響亮歌喉。遏住行雲翠不收。

妙詞佳曲。囀出新聲能斷續。重客多情。滿勸金卮玉手擎。

`減字木蘭花`　`贈君猷家姬`

柔和性氣。雅稱佳名呼懿懿。解舞能謳。絕妙年中有品流。

眉長眼細。淡淡梳妝新綰髻。懊惱風情。春著花枝百態生。

`減字木蘭花`　`贈勝之`

天然宅院。賽了千千并萬萬。說與賢知。表德元來是勝之。

今來十四。海裏猴兒奴子是。要賭休癡。六隻骰兒六點兒。

`西江月`　`送建溪雙井茶谷簾泉與勝之，徐君猷家後房，甚慧麗。自陳敘本貴種也。`

龍焙今年絕品，谷簾自古珍泉。雪芽雙井散神仙。苗裔來從北苑。

湯發雲腴釅白，盞浮花乳輕圓。人間誰敢更爭妍。鬬取紅窗粉面。

`菩薩蠻`　 `贈徐君猷笙妓`

碧紗微露纖摻玉。朱脣漸暖參差竹。越調變新聲。龍吟徹骨清。

夜闌殘酒醒。惟覺霜袍冷。不見斂眉人。胭脂覓舊痕。

`醉翁操`　`琅琊幽谷，山川奇麗，泉鳴空澗，若中音會。醉翁喜之，把酒臨聽，輒欣然忘歸。既去十餘年，而好奇之士沈遵聞之，往遊，以琴寫其聲，曰醉翁操。節奏疏宕，而音指華暢，知琴者以為絕倫。然有其聲而無其辭。翁雖為作歌，而與琴聲不合。又依楚詞作醉翁引，好事者亦倚其辭以製曲。雖粗合韻度，而琴聲為詞所繩約，非天成也。後三十餘年，翁既捐館舍，遵亦沒久矣。有廬山玉澗道人崔閑，特妙於琴。恨此曲之無詞，乃譜其聲，而請東坡居士以補之云。`

琅然。清圜。誰彈。響空山。無言。惟翁醉中知其天。月明風露娟娟。人未眠。荷蕢過山前。曰有心也哉此賢。

醉翁嘯詠，聲和流泉。醉翁去後，空有朝吟夜怨。山有時而童巔。水有時而回川。思翁無歲年。翁今為飛仙。此意在人間。試聽徽外三兩絃。

`卜算子`　`黃州定慧院寓居作`

缺月挂疏桐，漏斷人初靜。誰見幽人獨往來，縹緲孤鴻影。

驚起卻回頭，有恨無人省。揀盡寒枝不肯棲，寂寞沙洲冷。

`滿庭芳`　`有王長官者，棄官黃州三十三年，黃人謂之王先生。因送陳慥來過余，因為賦此。`

三十三年，今誰存者，算只君與長江。凜然蒼檜，霜幹苦難雙。聞道司州古縣，雲溪上、竹塢松窗。江南岸，不因送子，寧肯過吾邦。

摐摐。疏雨過，風林舞破，煙蓋雲幢。願持此邀君，一飲空缸。居士先生老矣，真夢裏、相對殘釭。歌舞斷，行人未起，船鼓已逢逢。

`水調歌頭`　`黃州快哉亭贈張偓佺`

落日繡簾卷，亭下水連空。知君為我，新作窗戶濕青紅。長記平山堂上，欹枕江南煙雨，渺渺沒孤鴻。認得醉翁語，山色有無中。

一千頃，都鏡淨，倒碧峰。忽然浪起，掀舞一葉白頭翁。堪笑蘭臺公子，未解莊生天籟，剛道有雌雄。一點浩然氣，千里快哉風。

`蝶戀花`　`送潘大臨`

別酒勸君君一醉。清潤潘郎，又是何郎婿。記取釵頭新利市。莫將分付東鄰子。

回首長安佳麗地。三十年前，我是風流帥。為向青樓尋舊事。花枝缺處餘名字。

`醉蓬萊`　`余謫居黃州，三見重九，每歲與太守徐君猷會於棲霞樓，今年公將去，乞郡湖南，念此惘然，故作是詞。`

笑勞生一夢，羈旅三年，又還重九。華髮蕭蕭，對荒園搔首。賴有多情，好飲無事，似古人賢守。歲歲登高，年年落帽，物華依舊。

此會應須爛醉，仍把紫菊紅萸，細看重嗅。搖落霜風，有手栽雙柳。來歲今朝，為我西顧，酹羽觴江口。會與州人，飲公遺愛，一江醇酎。

`好事近`　`黃州送君猷`

紅粉莫悲啼，俯仰半年離別。看取雪堂坡下，老農夫淒切。

明年春水漾桃花，柳岸隘舟楫。從此滿城歌吹，看黃州闐咽。

`西江月`　`重陽棲霞樓作`

點點樓頭細雨。重重江外平湖。當年戲馬會東徐。今日淒涼南浦。

莫恨黃花未吐。且教紅粉相扶。酒闌不必看茱萸。俯仰人間今古。

`定風波`　`王定國歌兒曰柔奴，姓宇文氏，眉目娟麗，善應對，家世住京師。定國南遷歸，余問柔：「廣南風土應是不好？」柔對曰：「此心安處，便是吾鄉。」因為綴詞云。`

常羡人間琢玉郎，天應乞與點酥娘，自作清歌傳皓齒。風起，雲飛炎海變清涼。

萬里歸來顏愈少。微笑，笑時猶帶嶺梅香，試問嶺南應不好，卻道此心安處是吾鄉。

鷓鴣天

林斷山明竹隱牆。亂蟬衰草小池塘。翻空白鳥時時見，照水紅蕖細細香。

村舍外，古城旁。杖藜徐步轉斜陽。殷勤昨夜三更雨，又得浮生一日涼。

十拍子

白酒新開九醞，黃花已過重陽。身外儻來都似夢，醉裏無何即是鄉。東坡日月長。

玉粉旋烹茶乳，金虀新搗橙香。強染霜髭扶翠袖。莫道狂夫不解狂。狂夫老更狂。

`南歌子`　`黃州臘八日飲懷民小閣`

衛霍元勳後，韋平外族賢。吹笙只合在緱山。同駕綵鸞歸去趁新年。

烘暖燒香閣，輕寒浴佛天。他時一醉畫堂前。莫忘故人憔悴老江邊。

`瑤池燕`　`閨怨寄陳季常`

飛花成陣。春心困。寸寸。別腸多少愁悶。無人問。偷啼自搵殘妝粉。

抱瑤琴尋出新韻。玉纖趁。南風來解幽慍。低雲鬟。眉峰斂暈嬌和恨。

`滿庭芳`　`元豐七年四月一日，余將去黃移汝，留別雪堂鄰里二三君子。會李仲覽自江東來別，遂書以遺之。`

歸去來兮，吾歸何處，萬里家在岷峨。百年強半，來日苦無多。坐見黃州再閏，兒童盡楚語吳歌。山中友，雞豚社酒，相勸老東坡。

云何。當此去，人生底事，來往如梭。待閑看秋風，洛水清波。好在堂前細柳，應念我莫翦柔柯。仍傳語，江南父老，時與曬漁蓑。

`西江月`　`姑熟再見勝之，次前韻。`

別夢已隨流水，淚巾猶裛香泉。相如依舊是臞仙。人在瑤臺閬苑。

花霧縈風縹緲，歌珠滴水清圓。蛾眉新作十分妍。走馬回來便面。

`漁家傲`　`金陵賞心亭送王勝之龍圖。王守金陵，視事一日移南郡。`

千古龍蟠并虎踞。從公一弔興亡處。渺渺斜風吹細雨。芳草渡。江南父老留公住。

公駕風車淩彩霧。紅鸞驂乘青鸞馭。卻訝此洲名白鷺。非吾侶。翩然欲下還飛去。

`浣溪沙`　`席上贈楚守田待問小鬟`

學畫鴉兒正妙年。陽城下蔡困嫣然。憑君莫唱短因緣。

霧帳吹笙香嫋嫋，霜庭按舞月娟娟。曲終紅袖落雙纏。

又

一夢江湖費五年。歸來風物故依然。相逢一醉是前緣。

遷客不應常眊矂，使君為出小嬋娟。翠鬟聊著小詩纏。

虞美人

波聲拍枕長淮曉。隙月窺人小。無情汴水自東流。只載一船離恨向西州。

竹溪花浦曾同醉。酒味多於淚。誰教風鑑在塵埃。醞造一場煩惱送人來。

`行香子`　`與泗守過南山晚歸作`

北望平川。野水荒灣。共尋春、飛步孱顏。和風弄袖，香霧縈鬟。正酒酣時，人語笑，白雲間。

飛鴻落照，相將歸去，淡娟娟、玉宇清閒。何人無事，宴坐空山。望長橋上，燈火亂，使君還。

`如夢令`　`元豐七年十二月十八日浴泗州雍熙塔下，戲作如夢令兩闕。此曲本唐莊宗製，名憶仙姿，嫌其名不雅，故改為如夢令。莊宗作此詞，卒章云：「如夢。如夢。和淚出門相送。」因取以為名云。`

水垢何曾相受。細看兩俱無有。寄語揩背人，盡日勞君揮肘。輕手，輕手，居士本來無垢。

又

自淨方能淨彼。我自汗流呀氣。寄語澡浴人，且共肉身遊戲。但洗。但洗。俯為人間一切。

`浣溪沙`　`元豐七年十二月二十四日，從泗州劉倩叔游南山。`

細雨斜風作小寒。淡煙疏柳媚晴灘。入淮清洛漸漫漫。

雪沫乳花浮午琖，蓼茸蒿筍試春盤。人間有味是清歡。

`滿庭芳`　`余年十七。始與劉仲達往來於眉山。今年四十九。相逢於泗上。淮水淺凍。久留郡中。晦日同游南山。話舊感歎。因作滿庭芳云。`

三十三年，飄流江海，萬里煙浪雲帆。故人驚怪，憔悴老青衫。我自疏狂異趣，君何事、奔走塵凡。流年盡，窮途坐守，船尾凍相銜。

巉巉。淮浦外，層樓翠壁，古寺空巖。步攜手林間，笑挽攕攕。莫上孤峰盡處，縈望眼、雲海相攙。家何在，因君問我，歸夢繞松衫。

`水龍吟`　`昔謝自然欲過海求師蓬萊，至海中，或謂自然，蓬萊隔弱水三十萬里，不可到。天台有司馬子微，身居赤城，名在絳闕，可往從之，自然乃還，受道於子微。白日仙去，子微著坐忘論七篇，樞一篇，年百餘，將終，謂弟子曰：「吾居玉霄峰，東望蓬萊，嘗有真靈降焉，今為東海青童君所召。」乃蟬脫而去。其後李太白作大鵬賦云：「嘗見子微於江陵，謂余有仙風道骨，可與神遊八極之表。」元豐七年冬，余過臨淮，而湛然先生梁公在焉，童顏清徹，如二三十許人，然人亦有自少見之者。善吹鐵笛，嘹然有穿雲裂石之聲，乃作水龍吟一首，記子微太白之事，倚其聲而歌之。`

古來雲海茫茫，道山絳闕知何處。人間自有，赤城居士，龍蟠鳳舉。清淨無為，坐忘遺照，八篇奇語。向玉霄東望，蓬萊晻靄，有雲駕、驂鳳馭。

行盡九州四海，笑紛紛落花飛絮。臨江一見，謫仙風采，無言心許。八表神遊，浩然相對，酒酣箕踞。待垂天賦就，騎鯨路穩，約相將去。

`滿庭芳`　`余謫居黃州五年，將赴臨汝，作滿庭芳一篇別黃人。既至南郡，蒙恩放歸陽羨，復作一篇。`

歸去來兮，清溪無底，上有千仞嵯峨。畫樓東畔，天遠夕陽多。老去君恩未報，空回首、彈鋏悲歌。船頭轉，長風萬里，歸馬駐平坡。

無何。何處有，銀潢盡處，天女停梭。問何事人間，久戲風波。顧謂同來稚子，應爛汝腰下長柯。青衫破，群仙笑我，千縷挂煙蓑。

`南鄉子`　`宿州上元`

千騎試春遊。小雨如酥落便收。能使江東歸老客。遲留。白酒無聲滑瀉油。

飛火亂星毬。淺黛橫波翠欲流。不似白雲鄉外冷，溫柔。此去淮南第一州。

`又`　`用前韻贈田叔通家舞鬟`

繡鞅玉鐶遊。鐙晃簾疏笑卻收。久立香車催欲上，還留。更且檀脣點杏油。

花徧六幺毬。面旋迴風帶雪流。春入腰肢金縷細，輕柔。種柳應須柳柳州。

`又`　`用韻和道輔`

未倦長卿遊。漫舞夭歌爛不收。不是使君能○世，誰留。教有瓊梳脫麝油。

香粉鏤金毬。花豔紅箋筆欲流。從此丹脣并皓齒，清柔。唱徧山東一百州。

`漁父`　`四首`

漁父飲，誰家去。魚蟹一時分付。酒無多少醉為期，彼此不論錢數。

漁父醉，蓑衣舞。醉裏卻尋歸路。輕舟短棹任斜橫，醒後不知何處。

漁父醒，春江午。夢斷落花飛絮。酒醒還醉醉還醒，一笑人間今古。

漁父笑，輕鷗舉。漠漠一江風雨。江邊騎馬是官人，借我孤舟南渡。

菩薩蠻

買田陽羨吾將老。從來不為溪山好。來往一虛舟。聊從造物遊。

有書仍嬾著。且慢歌歸去。筋力不辭詩。要須風雨時。

蝶戀花

雲水縈回溪上路。疊疊青山，環繞溪東注。月白沙汀翹宿鷺。更無一點塵來處。

溪叟相看私自語。底事區區，苦要為官去。尊酒不空田百畝。歸來分取閒中趣。

`又`　`過漣水軍贈趙晦之`

自古漣漪佳絕地。繞郭荷花，欲把吳興比。倦客塵埃何處洗。真君堂下寒泉水。

左海門前魚酒市。夜半潮來，月下孤舟起。傾蓋相逢拚一醉。雙鳧飛去人千里。

`水調歌頭`　`歐陽文忠公嘗問余：「琴詩何者最善？」答以退之聽穎師琴詩。公曰：「此詩固奇麗，然非聽琴，乃聽琵琶詩也。」余深然之。建安章質夫家善琵琶者，乞為歌詞。余久不作，特取退之詞，稍加櫽括，使就聲律，以遺之云。`

昵昵兒女語，燈火夜微明。恩怨爾汝來去，彈指淚和聲。忽變軒昂勇士，一鼓填然作氣，千里不留行。回首暮雲遠，飛絮攪青冥。

衆禽裏，真彩鳳，獨不鳴。躋攀寸步千險，一落百尋輕。煩子指間風雨。置我腸中冰炭，起坐不能平。推手從歸去，無淚與君傾。

`水龍吟`　`次韻章質夫楊花詞`

似花還似非花，也無人惜從教墜。拋家傍路，思量卻是，無情有思。縈損柔腸，困酣嬌眼，欲開還閉。夢隨風萬里，尋郎去處，又還被、鶯呼起。

不恨此花飛盡，恨西園、落紅難綴。曉來雨過，遺蹤何在，一池萍碎。春色三分，二分塵土，一分流水。細看來，不是楊花點點，是離人淚。

滿庭芳

香靉雕盤，寒生冰筯，畫堂別是風光。主人情重，開宴出紅妝。膩玉圓搓素頸，藕絲嫩新織仙裳。歌聲罷，虛檐轉月，餘韻尚悠颺。

人間何處有，司空見慣，應謂尋常。坐中有狂客，惱亂愁腸。報道金釵墜也，十指露春筍纖長。親曾見，全勝宋玉，想像賦高唐。

`西江月`　`送錢待制穆父`

莫歎平齊落落，且應去魯遲遲。與君各記少年時。須信人生如寄。

白髮千莖相送，深杯百罰休辭。拍浮何用酒為池。我已為君德醉。

`定風波`　`余昔與張子野、劉孝叔、李公擇、陳令舉、楊元素會於吳興。時子野作六客詞，其卒章云：「見說賢人聚吳分。試問，也應旁有老人星。」凡十五年，再過吳興，而五人者皆已亡矣。時張仲謀與曹子方、劉景文、蘇伯固、張秉道為坐客，仲謀請作後六客詞云。`

月滿苕溪照夜堂。五星一老鬬光芒。十五年間真夢裏。何事。長庚配月獨淒涼。

綠髮蒼顏同一醉。還是。六人吟笑水雲鄉。賓主談鋒誰得似。看取。曹劉今對兩蘇張。

`點絳脣`　`己巳重九和蘇堅`

我輩情鍾，古來誰似龍山宴。而今楚甸。戲馬餘飛觀。

顧謂佳人，不覺秋強半。箏聲遠。鬢雲吹亂。愁入參差雁。

`臨江仙`　`疾愈登望湖樓贈項長官`

多病休文都瘦損，不堪金帶垂腰。望湖樓上暗香飄。和風春弄袖，明月夜聞簫。

酒醒夢回清漏永，隱牀無限更潮。佳人不見董嬌嬈。徘徊花上月，空度可憐宵。

`南歌子`　`杭州端午`

山與歌眉斂，波同醉眼流。遊人都上十三樓。不羨竹西歌吹古揚州。

菰黍連昌歜，瓊彝倒玉舟。誰家水調唱歌頭，聲繞碧山飛去晚雲留。

又

古岸開青葑，新渠走碧流。會看光滿萬家樓。記取他年扶病入西州。

佳節連梅雨，餘生寄葉舟。只將菱角與雞頭。更有月明千頃一時留。

`減字木蘭花`　`錢塘西湖有詩僧清順，所居藏春塢，門前有二古松，各有淩霄花絡其上，順常晝臥其下。時余為郡，一日屏騎從過之，松風騷然，順指落花求韻，余為賦此。`

雙龍對起。白甲蒼髯煙雨裏。疏影微香。下有幽人晝夢長。

湖風清軟。雙鵲飛來爭噪晚。翠颭紅輕。時下淩霄百尺英。

`鵲橋仙`　`七夕和蘇堅`

乘槎歸去，成都何在，萬里江沱漢漾。與君各賦一篇詩，留織女鴛鴦機上。

還將舊曲，重賡新韻，須信吾儕天放。人生何處不兒嬉，看乞巧朱樓綵舫。

`點絳脣`　`庚午重九`

不用悲秋，今年身健還高宴。江村海甸。總作空花觀。

尚想橫汾，蘭菊紛相半。樓船遠。白雲飛亂。空有年年雁。

`又`　`再和送錢公永`

莫唱陽關，風流公子方終宴。秦山禹甸。縹緲真奇觀。

北望平原，落日山銜半。孤帆遠。我歌君亂。一送西飛雁。

`好事近`　`西湖夜歸`

湖上雨晴時，秋水半篙初沒。朱檻俯窺寒鑑，照衰顏華髮。

醉中吹墮白綸巾，溪風漾流月。獨棹小舟歸去，任煙波飄兀。

`漁家傲`　`送吉守江郎中`

送客歸來燈火盡。西樓淡月涼生暈。明日潮來無定準。潮來穩。舟橫渡口重城近。

江水似知孤客恨。南風為解佳人慍。莫學時流輕久困。頻寄問。錢塘江上須忠信。

浣溪沙

雪頷霜髯不自驚。更將翦綵發春榮。羞顏未醉已先赬。

莫唱黃雞并白髮，且呼張丈喚殷兄。有人歸去欲卿卿。

又

料峭東風翠幕驚。云何不飲對公榮。水晶盤瑩玉鱗赬。

花影莫孤三夜月，朱顏未稱五年兄。翰林子墨主人卿。

`又`　`送葉淳老`

陽羨姑蘇已買田。相逢誰信是前緣。莫教便唱水如天。

我作洞霄君作守，白頭相對故依然。西湖知有幾同年。

`西江月`　`寶雲真覺院賞瑞香`

公子眼花亂發，老夫鼻觀先通。領巾飄下瑞香風。驚起謫仙春夢。

后土祠中玉蕊，蓬萊殿後鞓紅。此花清絕更纖穠。把酒何人心動。

`又`　`坐客見和復次韻`

小院朱闌幾曲，重城畫鼓三通。更看微月轉光風。歸去香雲入夢。

翠袖爭浮大白，皁羅半插斜紅。燈花零落酒花穠。妙語一時飛動。

`又`　再用前韻戲曹子方，坐客云瑞香為紫丁香。遂以此曲辨證之。

怪此花枝怨泣，託君詩句名通。憑將草木記吳風。繼取相如雲夢。

點筆袖沾醉墨，謗花面有慚紅。知君卻是為情穠。怕見此花撩動。

`木蘭花令`　`次馬中玉韻`

知君仙骨無寒暑。千載相逢猶旦暮。故將別語惱佳人，要看梨花枝上雨。

落花已逐迴風去。花本無心鶯自訴。明朝歸路下塘西，不見鶯啼花落處。

`虞美人`　`送馬中玉`

歸心正似三春草。試著萊衣小。橘懷幾日向翁開。懷祖已瞋文度不歸來。

禪心已斷人間愛。只有平交在。笑論瓜葛一枰同。看取靈光新賦有家風。

`臨江仙`　`送錢穆父`

一別都門三改火，天涯踏盡紅塵。依然一笑作春溫。無波真古井，有節是秋筠。

惆悵孤帆連夜發，送行淡月微雲。尊前不用翠眉顰。人生如逆旅，我亦是行人。

`八聲甘州`　`寄參寥子`

有情風、萬里卷潮來，無情送潮歸。問錢塘江上，西興浦口，幾度斜暉。不用思量今古，俯仰昔人非。誰似東坡老，白首忘機。

記取西湖西畔，正春山好處，空翠煙霏。算詩人相得，如我與君稀。約他年東還海道，願謝公、雅志莫相違。西州路，不應回首，為我沾衣。

`西江月`　`蘇州交代林子中席上作`

昨夜扁舟京口，今朝馬首長安。舊官何物與新官。只有湖山公案。

此景百年幾變，箇中下語千難。使君才氣卷波瀾。與把新詩判斷。

`臨江仙`　`辛未離杭至潤，別張弼秉道。`

我勸髯張歸去好，從來自己忘情。塵心消盡道心平。江南與塞北，何處不堪行。

俎豆庚桑真過矣，憑君說與南榮。願聞吳越報豐登。君王如有問，結襪賴王生。

`木蘭花令`　`次歐公西湖韻`

霜餘已失長淮闊。空聽潺潺清潁咽。佳人猶唱醉翁詞，四十三年如電抹。

草頭秋露流珠滑。三五盈盈還二八。與余同是識翁人，惟有西湖波底月。

`減字木蘭花`　`二月十五日夜與趙德麟小酌聚星堂`

春庭月午。搖盪香醪光欲舞。步轉迴廊。半落梅花婉娩香。

輕煙薄霧。總是少年行樂處。不是秋光。只與離人照斷腸。

`滿江紅`　`懷子由作`

清潁東流，愁來送征鴻去翮。情亂處，青山白浪，萬重千疊。孤負當年林下語，對床夜雨聽蕭瑟。恨此生長向別離中，彫華髮。

一尊酒，黃河側。無限事，從頭說。相看恍如昨，許多年月。衣上舊痕餘苦淚，眉間喜氣沾黃色。便與君池上覓殘春，花如雪。

浣溪沙

芍藥櫻花兩鬬新。名園高會送芳辰。洛陽初夏廣陵春。

紅玉半開菩薩面，丹砂濃點柳枝脣。尊前還有箇中人。

`減字木蘭花`　`五月二十四日會於无咎之隨齋。主人汲泉置大盆中，漬白芙蓉，坐客翛然，無復有病暑意。`

回風落景。散亂東牆疏竹影。滿坐清微。入袖寒泉不濕衣。

夢回酒醒。百尺飛瀾鳴碧井。雪灑冰麾。散落佳人白玉肌。

`生查子`　`送蘇伯固`

三度別君來，此別真遲暮。白盡老髭鬚，明日淮南去。

酒罷月隨人，淚濕花如霧。後月逐君還，夢繞湖邊路。

`青玉案`　`和賀方回韻送伯固還吳中`

三年枕上吳中路。遣黃犬、隨君去。若到松江呼小渡。莫驚鴛鷺，四橋盡是老子經行處。

輞川圖上看春暮。常記高人右丞句。作箇歸期天已許。春衫猶是小蠻針線，曾濕西湖雨。

戚氏

玉龜山。東皇靈姥統群仙。絳闕岧嶢，翠房深迥，倚霏煙。幽閒。志蕭然。金城千里鎖嬋娟。當時穆滿巡狩，翠華曾到海西邊。風露明霽，鯨波極目，勢浮輿蓋方圓。正迢迢麗日，玄圃清寂，瓊草芊綿。

爭解繡勒香韉。鸞輅駐蹕，八馬戲芝田。瑤池近畫樓隱隱，翠鳥翩翩。肆華筵。間作脆管鳴絃。宛若帝所鈞天。稚顏皓齒，綠髮方瞳，圓極恬淡高妍。

盡倒瓊壺酒，獻金鼎藥，固大椿年。縹緲飛瓊妙舞，命雙成奏曲醉留連。雲璈韻響瀉寒泉。浩歌暢飲，斜月低河漢。漸綺霞天際紅深淺。動歸思回首塵寰。爛漫遊玉輦東還。杏花風數里響鳴鞭。望長安路，依稀柳色，翠點春妍。

`歸朝歡`　`和蘇堅伯固`

我夢扁舟浮震澤。雪浪搖空千頃白。覺來滿眼是廬山，倚天無數開青壁。蓋實夢也。此生長接淅。與君同是江南客。夢中游，覺來清賞，同作飛梭擲。

明日西風還挂席。唱我新詞淚沾臆。靈均去後楚山空，澧陽蘭芷無顏色。君才如夢得。武陵更在西南極。竹枝詞，莫傜新唱，誰謂古今隔。

梧桐葉上三更雨。驚破夢魂無覓處。夜涼枕簟已知秋，更聽寒蛩促機杼。

夢中歷歷來時路。猶在江亭醉歌舞。尊前必有問君人，為道別來心與緒。

`浣溪沙`　`紹聖元年十月二十三日與程鄉令侯晉叔、歸善簿譚汲同遊大雲寺。野飲松下，乃設松黃湯，作此闕。余近釀酒。名之曰萬家春。蓋嶺南萬戶酒也。`

羅襪空飛洛浦塵。錦袍不見謫仙人。攜壺藉草亦天真。

玉粉輕黃千歲藥，雪花浮動萬家春。醉歸江路野梅新。

`臨江仙`　`惠州改前韻`

九十日春都過了，貪忙何處追遊。三分春色一分愁。雨翻榆莢陣，風轉柳花毬。

我與使君皆白首，休誇年少風流。佳人斜倚合江樓，水光都眼淨，山色總眉愁。

`殢人嬌`　`贈朝雲`

白髮蒼顏，正是維摩境界。空方丈、散花何礙。朱脣筯點，更髻鬟生彩。這些箇，千生萬生只在。

好事心腸，著人情態。閑窗下、斂雲凝黛。明朝端午，待學紉蘭為佩。尋一首好詩，要書裙帶。

西江月

玉骨那愁瘴霧，冰姿自有仙風。海仙時遣探芳叢。倒挂綠毛么鳳。

素面常嫌粉涴，洗妝不褪脣紅。高情已逐曉雲空。不與梨花同夢。

`減字木蘭花`　`己卯儋耳春詞`

春牛春杖。無限春風來海上。便丐春工。染得桃紅似肉紅。

春旛春勝。一陣春風吹酒醒。不似天涯。卷起楊花似雪花。

`鷓鴣天`　`陳公密出侍兒素娘，歌紫玉簫曲，勸老人酒。老人飲盡為賦此詞。`

笑撚紅梅嚲翠翹。揚州十里最妖嬈。夜來綺席親曾見，撮得精神滴滴嬌。

嬌後眼，舞時腰。劉郎幾度欲魂消。明朝酒醒知何處，腸斷雲間紫玉簫。

* * *

