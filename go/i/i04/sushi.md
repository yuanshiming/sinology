

## 蘇東坡全集

##### 東坡先生墓誌銘--蘇轍

* * *

予兄子瞻，謫居海南。四年春正月，今天子即位，推恩海內，澤及鳥獸，夏六月，公被命渡海北歸，明年舟至淮浙，秋七月被病卒於毘陵。吳越之民相與哭於市，其君子相與弔於家，訃聞四方，無賢愚皆咨嗟出涕，太學之士數百人相率飯僧惠林佛舍。嗚呼！斯文墜矣，後生安所復仰？公始病，以書屬轍曰：「即死，葬我嵩山下，子為我銘。」轍執書哭曰：「小子忍銘吾兄！」

公諱軾，姓蘇氏，字子瞻，一字和仲，世家眉山。曾大父諱杲，贈太子太保，妣宋氏追封昌國太夫人；大父諱序，贈太子大傅，妣史氏追封嘉國太大人；考諱洵，贈太子大師，妣程氏追封成國太夫人。公生十年而先君宦學四方，太夫人親授以書，聞古今成敗，輙能語其要。太夫人甞讀東漢史，至范滂傳，慨然太息，公侍側曰：「軾若為滂，夫人亦許之否乎？」太夫人曰：「汝能為滂，吾顧不能為滂母耶？」公亦奮厲有當世志。太夫人喜曰：「吾有子矣！」比冠，學通經史，屬文日數千言。

嘉祐二年，歐陽文忠公考試禮部進士，疾時文之詭異，思有以救之。梅聖俞時與其事，得公論刑賞以示文忠，文忠驚喜以為異人，欲以冠多士，疑曾子固所為。子固，文忠門下士也。乃寘公第二，復以春秋對義居第一，殿試中乙科。以書謝諸公，文忠見之，以書語聖俞曰：「老夫當避此人，放出一頭地！」士聞者始譁不厭，久乃信伏。

丁太夫人憂，終喪五年，授河南福昌主簿。文忠以直言薦之祕閣，試六論，舊不起草，以故文多不工。公始具草，文義粲然，時以為難。比荅制策，蕩入三等，除大理評事，簽書鳳翔府判官。長吏意公文人，不以吏事責之；公盡心其職，老吏畏伏。

關中自元昊叛命，人貧役重，岐下歲以南山木栰自渭入河，經砥柱之險，衙前以破產者相繼也。公徧問老校曰：「木栰之害，本不至此，若河渭未漲，操栰者以時進止，可無重費也。患其乘河渭之暴，多方害之耳。」公即脩衙規，使衙前得自擇水工，栰行無虞，乃言於府，使得係籍。自是衙前之害減半。

治平二年，罷還判登聞鼓院。英宗在藩聞公名，欲以唐故事召入翰林，宰相限以近例，欲召試祕閣。上曰：「未知其能否，故試；如蘇軾，有不能耶！」宰相猶不可。及試二論，皆入三等，得直史館。

丁先君憂。服除，時熈寧二年也，王介甫用事，多所建立。公與介甫議論素異，既還朝，寘之官告院。四年，介甫欲變更科舉，上疑焉，使兩制三館議之，公議上，上悟曰：「吾固疑此，得蘇軾議，意釋然矣。」即日召見，問：「何以助朕？」公辭避，久之乃曰：「臣竊意陛下求治太急、聽言太廣、進人太銳，願陛下安靜以待物之來，然後應之。」上竦然聽受，曰：「卿三言朕當詳思之。」介甫之黨皆不悅，命攝開封推官，意以多事困之；公決斷精敏，聲聞益遠。會上元，有旨市浙燈，公密疏：「舊例無有，不宜以玩好示人。」即有旨罷。殿前初策進士，舉子希合，爭言祖宗法制非是；公為考官，退擬荅以進，深中其病。自是論事愈力，介甫愈恨。御史知雜事者為誣奏公過失，窮治無所得。公未甞以一言自辯，乞外任避之，通判杭州。

是時，四方行青苗、免役、市易，浙西兼行水利鹽法。公於其間，常因法以便民，民賴以少安。高麗入貢使者凌蔑州郡，押判使臣皆本路莞庫，乘勢驕橫，至與鈴轄亢禮。公使人謂之曰：「遠夷慕化而來，理必恭順；今乃尔暴恣，非汝導之，不至是也！不悛，當奏之。」押伴者懼，為之小戢。使者發幣於官吏，書稱甲子，公却之曰：「高麗於本朝稱臣，而不禀正朔，吾安敢受！」使者亟易書稱熈寧，然後受之，時以為得體。吏民畏愛，及罷去，猶謂之學士，而不言姓。

自杭徙知密州。時方行手實法，使民自疏財產，以定戶等；又使人得告其不實；司農寺又下諸路，不時施行者，以違制論。公謂提舉常平官曰：「違制之坐，若自朝廷，誰敢不從？今出於司農，是擅造律也，若何？」使者驚曰：「公姑徐之。」未幾，朝廷亦知手實之害，罷之，密人私以為幸。郡甞有盜竊，發而未獲，安撫轉運司憂之，遣一三班使臣領悍卒數十人入境捕之，卒凶暴恣行，以禁物誣民，入其家爭鬪，至殺人。畏罪驚散，欲為亂民，訴之公，投其書不視，曰：「必不至此。」潰卒聞之少安。徐使人招出，戮之。

自密徙徐。是歲河決曹村，泛于梁山泊，溢于南清河城南，兩山環繞呂梁，百步扼之，滙于城下，漲不時洩，城將敗。富民爭出避水，公曰：「富民若出，民心動搖，吾誰與守？吾在，是水決不能敗城！」驅使復入。公履屨杖，策親入武衛營，呼其卒長謂之曰：「河將害城，事急矣。雖禁軍，宜為我盡力！」卒長呼曰：「太守猶不避塗潦，吾儕小人效命之秋也！」執挺入火伍中，率其徒短衣徒跣，持畚鍤以出，築東南長堤，首起戲馬臺，尾屬於城。堤成，水至堤下，害不及城，民心乃安。然雨日夜不止，河勢益暴，城不沉者三板，公廬於城上，過家不入，使官吏分堵而守，卒完城以聞。復請調來歲夫，增築故城為木岸，以虞水之再至。朝廷從之。訖事，詔褒之，徐人至今思焉。

徙知湖州，以表謝上。言事者擿其語以為謗，遣官逮赴御史獄。初，公既補外，見事有不便於民者，不敢言，亦不敢默視也，緣詩人之義，託事以諷，庶幾有補於國。言者從而媒孽之。上初薄其過，而浸潤不止，至是不得已從其請。既付獄吏，必欲寘之死，鍛鍊久之不決，上終憐之。促具獄，以黃州團練副使安置。公幅巾芒屩，與田父野老相從溪谷之間，築室於東坡，自號東坡居士。

三年，上有意復用，而言者沮之。上手札徙汝州，略曰：「蘇軾黜居思咎，閱歲滋深。人材實難，不忍終弃。」未至，上書自言有飢寒之憂，有田在常，願得居之。書朝入，夕報可，士大夫知上之卒喜公也。會晏駕，不果復用。

至常，以哲宗即位，復朝奉郎，知登州。至登，召為禮部郎中。公舊善門下侍郎司馬君實及知樞密院章子厚，二人氷炭不相入。子厚每以謔侮困君實，君實苦之，求助於公。公見子厚曰：「司馬君實時望甚重。昔許靖以虛名無實見鄙於蜀先主，法正曰：『靖之浮譽，播流四海；若不加禮，必以賤賢為累。』先主納之，乃以靖為司徒。許靖且不可慢，況君實乎！」子厚以為然，君實賴以少安。既而朝廷緣先帝意欲用公，除起居舍人。公起於憂患，不欲驟履要地，力辭之，見宰相蔡持正自言。持正曰：「公徊翔久矣，朝中無出公右者。」公固辭，持正曰：「今日誰當在公前者？」公曰：「昔林希同在館中，年且長。」持正曰：「希固當先公耶？」卒不許，然希亦由此繼補記注。

元祐元年，公以七品服入侍延和，即改賜銀緋，二月遷中書舍人。時君實方議改免役為差役。差役行於祖宗之世，法久多弊：編戶充役，不習官府，吏虐使之，多以破產；而狹鄉之民，或有不得休息者。先帝知其然，故為免役，使民以戶高下出錢，而無執役之苦。行法者不揭上意，於雇役實費之外，取錢過多，民遂以病。若量出為入，毋多取於民，則足矣。君實為人忠信有餘而才智不足，知免役之害而不知其利，欲一切以差役代之。方差官置局，公亦與其選，獨以實告，而君實始不悅矣，甞見之政事堂，條陳不可，君實忿然。公曰：「昔韓魏公刺陝西義勇。公為諫官，爭之甚力，魏公不樂，公亦不顧。軾昔聞公道其詳，豈今日作相，不許軾盡言耶？」君實笑而止。公知言不用，乞補外，不許。君實始怒，有逐公意矣，會其病卒，乃已。時臺諫官多君實之人，皆希合以求進，惡公以直形己，爭求公瑕疵，既不可得，則因緣熈寧謗訕之說以病公，公自是不安於朝矣。

尋除翰林學士。二年，復除侍讀。每進讀至治亂盛衰邪正得失之際，未甞不反覆開導，覬上有所覺悟。上雖恭默不言，聞公所論說，輙首肯喜之。三年，權知禮部貢舉。會大雪苦寒，士坐庭中，噤不能言。公寬其禁約，使得盡其技。而巡鋪內臣伺其坐起，過為凌辱，公以其傷動士心，虧損國體，奏之，有旨送內侍省撻而逐之，士皆悅服。甞侍上讀祖宗寶訓，因及時事，公厯言今賞罰不明，善惡無所勸沮，又黃河勢方西流，而強之使東；夏人寇鎮戎殺掠幾萬人，帥臣揜蔽，不以聞，朝廷亦不問。事每如此，恐寖成衰亂之漸。當軸者恨之。公知不見容，乞外任。

四年，以龍圖閣學士知杭州。時諫官言前宰相蔡持正知安州，作詩借郝處俊事，以譏剌時事，大臣議逐之嶺南。公密疏言朝廷：「若薄確之罪，則於皇帝孝治為不足；若深罪確，則於大皇太后仁政為小累。」謂宜皇帝降勑置獄逮治，而太皇太后內出手詔赦之，則仁孝兩得矣。宣仁后心善公言，而不能用。公出郊，未發，遣內侍賜龍茶、銀合，用前執政恩例，所以慰勞甚厚。

及至杭，吏民習公舊政，不勞而治。歲適大旱，飢疫並作，公請於朝免本路上供米三之一，故米不翔貴；復得賜度僧牒百，易米以救飢者。明年方春，即減價糶常平米，民遂免大旱之苦。公又多作饘粥藥劑，遣吏挾醫，分坊治病，活者甚衆。公曰：「杭，水陸之會，因疫病死比他處常多。」乃裒羨緡，得二千，復發私橐得黃金五十兩，以作病坊，稍畜錢粮以待之，至于今不廢。是秋復大雨，太湖汎溢害稼。公度來歲必飢，復請于朝，乞免上供米半，又多乞度牒，以糴常平米，并義倉所有，皆以備來歲出糶。朝廷多從之，由是吳越之民復免流散。

杭本江海之地，水泉鹹苦，居民稀少。唐刺史李泌始引西湖水作六井，民足於水，故井邑日富。及白居易復浚西湖，放水入運河，自河入田，所溉至千頃。然湖水多葑，自唐及錢氏，歲輙開治，故湖水足用；近歲廢而不理，至是湖中葑田積二十五萬餘丈，而水無幾矣。運河失湖水之利，則取給於江潮，潮渾濁多淤，河行闤闠中，三年一淘，為市井大患，而六井亦幾廢。公始至，浚茅山鹽橋二河，以茅山一河專受江潮，以鹽橋一河專受湖水，復造堰閘以為湖水畜洩之限，然後潮不入市；且以餘力復完六井，民稍獲其利矣。公間至湖上，周視良久，曰：「今欲去葑田，葑田如雲，將安所寘之？湖南北三十里，環湖徃來，終日不達。若取葑田積之湖中為長堤，以通南北，則葑田去而行者便矣。吳人種菱，春輙芟除，不遺寸草，葑田若去，募人種菱，取其利以備脩湖，則湖當不復湮塞。」乃取救荒之餘，得錢粮以貫石數者萬；復請於朝，得百僧度牒以募役者。堤成，植芙蓉楊柳其上，望之如圖畫，杭人名之「蘇公堤」。

杭僧有淨源者，舊居海濱，與舶客交通牟利，舶至高麗交譽之。元豐末，其王子義天來朝，因徃拜焉，至是源死，其徒竊持其畫像，附舶徃告。義天亦使其徒附舶來祭，祭訖，乃言國母使以金塔二，祝皇帝、太皇太后壽。公不納而奏之曰：「高麗久不入貢，失賜予厚利，意欲來朝矣，未測朝廷所以待之薄厚，故因祭亡僧而行祝壽之禮，禮意尠薄，蓋可見矣。若受而不荅，則遠夷或以怨怒，因而厚賜之，正墮其計。臣謂朝廷宜勿與知，而使州郡以理却之。然庸僧猾商，敢擅招誘外夷，邀求厚利，為國生事，其漸不可長，宜痛加懲創。」朝廷皆從之。未幾，高麗貢使果至，公按舊例使之，所至吳越七州，實費二萬四干餘緡，而民間之費不在。乃令諸郡量事裁損，比至，民獲交易之利，而無侵擾之害。

浙江潮自海門東來，勢如雷霆，而浮山峙於江中，與漁浦諸山犬牙相錯，洄洑激射，歲敗公私舩不可勝計。公議自浙江上流地名石門，並山而東，鑿為運河，引浙江及谿谷諸水二十餘里，以達于江。又並山為岸，不能十里以達于龍山之大慈浦。自浦北折抵小嶺，鑿嶺六十五丈，以達于嶺東古河，浚古河數里以達于於龍山運河，以避浮山之嶮。人皆以為便。奏聞，有惡公成功者，會公罷歸，使代者盡力排之，功以不成。公復言：「三吳之水，潴為太湖，太湖之水溢為松江以入海，海日兩潮，潮濁而江清，潮水甞欲淤塞江路，而江水清駛隨輙滌去，海口常通，則吳中少水患。昔蘇州以東，公私舩皆以篙行，無陸挽者；自慶曆以來，松江大築挽路，建長橋以扼塞江路，故今三吳多水。欲鑿挽路為千橋，以迅江勢。」亦不果用，人皆恨之。

公二十年間再莅此州，有德於其人，家有畫像，飲食必祝；又作生祠以報。

六年，召入為翰林承旨，復侍邇英。當軸者不樂，風御史攻公。公之自汝移常也，受命於宋，會神考晏駕，哭於宋。而南至揚州，常人為公買田，書至，公喜作詩，有聞好語之句。言者妄謂公聞諱而喜，乞加深譴，然詩刻石有時日。朝廷知言者之妄，皆逐之。公懼，請外補，乃以龍圖閣學士守頴。

先是，開封諸縣多水患，吏不究本末，決其陂澤注之惠民河，河不能勝，則陳亦多水。至是又將鑿鄧艾溝，與頴河並，且鑿黃堆注之於淮，議者多欲從之。公適至，遣吏以水平準之，淮之漲水高於新溝幾一丈，若鑿黃堆，淮水顧流浸州境，決不可為。朝廷從之。郡有宿賊尹遇等數人，羣黨驚刼殺變主及捕盜吏兵者非一，朝廷以名捕不獲，被殺者噤不敢言。公召汝陰尉李直方，謂之曰：「君能擒此，當力言於朝，乞行優賞；不獲，亦以不職奏免君矣。」直方退，緝知羣盜所在，分命弓手徃捕其黨，而躬徃捕遇。直方有母年九十，母子泣別而行，手戟刺而獲之。然小不應格，推賞不及，公為言於朝，請以年勞改朝散郎階為直方賞，朝廷不從。其後吏部以公當遷，以符會公考，公自謂已許直方，卒不報。

七年，徙揚州。發運司舊主東南漕法，聽操舟者私載物貨，征商不得留難，故操舟者富厚，以官舟為家，補其弊漏，而周舩夫之乏困，故其所載，率無虞而速達。近歲不忍征商之小失，一切不許，故舟弊人困，多盜所載以濟飢寒，公私皆病。公奏乞復故，朝廷從之。

未閱歲，以兵部尚書召還，兼侍讀。是歲，親祀南郊，為鹵簿使，導駕入大廟，有貴戚以其車從爭道，不避仗衛，公於車中劾奏之。明日，中使傳命申勑有司，嚴整仗衛。尋遷禮部，復兼端明殿翰林侍讀二學士。高麗遣使請書於朝，朝廷以故事盡許之，公曰：「漢東平王請諸子及太史公書，猶不肯予；今高麗所請，有甚於此，其可予乎？」不聽。公臨事必以正，不能俯仰隨俗，乞守郡自効。

八年，以二學士知定州。定久不治，軍政尤弛，武衛卒驕墯不教，軍校蠶食其廩賜，故不敢何問。公取其貪汙甚者，配隷遠惡，然後繕脩營房，禁止飲愽，軍中衣食稍足。乃部勒以戰法，衆皆畏伏。然諸校多不自安者，有卒史復以贓訴其長，公曰：「此事吾自治則可，汝若得告，軍中亂矣！」亦決配之，衆乃定。會春大閱，軍禮久廢，將吏不識上下之分。公命舉舊典，元帥常服坐帳中，將吏戎服奔走執事。副緫管王光祖自謂老將，恥之，稱疾不出。公召書吏作奏，將上，光祖震恐而出，訖事，無敢慢者。定人言：「自韓魏公去，不見此禮至今矣！」北戎久和，邊兵不試，臨事有不可用之憂，惟沿邊弓箭社兵，與寇為鄰，以戰射自衛，猶號精銳。故相龐公守邊，因其故俗，立隊伍將校，出入賞罰，緩急可使。歲久法弛，復為保甲所撓，漸不為用。公奏為免保甲及兩稅折變，科配長吏，以時訓勞，不報，議者惜之。

時方例廢舊人，公坐為中書舍人，日草責降官制，直書其罪，誣以謗訕。紹聖元年，遂以本官知英州，尋復降一官，未至，復以寧遠軍節度副使安置惠州。公以侍從齒嶺南編戶，獨以少子過自隨。瘴癘所侵，蠻蜑所侮，胸中泊然，無所蔕芥，人無賢愚，皆得其驩心。疾苦者畀之藥，殞斃者納之竁。又率衆為二橋，以濟病涉者，惠人愛敬之。

居三年，大臣以流竄者為未足也。四年，復以瓊州別駕安置昌化，昌化非人所居，食飲不具，藥石無有。初僦官屋以庇風雨，有司猶謂不可，則買地築室，昌化士人畚土運甓以助之，為屋三間。人不堪其憂，公食芋飲水，著書以為樂。時從其父老遊，亦無間也。

元符三年，大赦北還。初徙廉，再徒永，已乃復朝奉郎，提舉成都玉局觀，居從其便。公自元祐以來，未甞以歲課乞遷，故官止於此。勳上輕車都尉，封武功縣開國伯，食邑九百戶。將居許，病暑暴下，中止於常。

建中靖國元年六月請老，以本官致仕，遂以不起。未終旬日，獨以諸子侍側曰：「吾生無惡，死必不墜，慎無哭泣以怛化。」問以後事，不荅，湛然而逝，實七月丁亥也。公娶王氏，追封通義郡君；繼室以其女弟，封同安郡君，亦先公而卒。子三人，長曰邁，雄州防禦推官知河間縣事；次曰迨、次曰過，皆承務郎。孫男六人：簟、符、箕、籥、筌、籌。明年閏六月癸酉，葬於汝州郟城縣釣臺鄉上瑞里。

公之於文，得之於天。少與轍皆師先君，初好賈誼、陸贄書，論古今治亂，不為空言；既而讀莊子，喟然歎息曰：「吾昔有見於中，口未能言，今見莊子，得吾心矣！」乃出中庸論，其言微妙，皆古人所未喻。嘗謂轍曰：「吾視今世學者，獨子可與我上下耳！」既而謫居於黃，杜門深居，馳騁翰墨，其文一變，如川之方至，而轍瞠然不能及矣。後讀釋氏書，深悟實相，參之孔老，博辯無礙，浩然不見其涯也。先君晚歲讀易，玩其爻象，得其剛柔遠近喜怒逆順之情，以觀其詞，皆迎刃而解，作易傳未完，疾革，命公述其志，公泣受命，卒以成書，然後千載之微言，煥然可知也。復作論語說，時發孔氏之祕。最後居海南，作書傳，推明上古之絕學，多先儒所未達，既成三書，撫之歎曰：「今世要未能信，後有君子，當知我矣。」至其遇事所為詩、騷、銘、記、書、檄、論、譔，率皆過人。有東坡集四十卷、後集二十卷、奏議十五卷、內制十卷、外制三卷。公詩本似李杜，晚喜陶淵明，追和之者幾徧，凡四卷。幼而好書，老而不勌，自言不及晉人，至唐褚薛顏柳髣髴近之。平生篤於孝友，輕財好施。伯父太白早亡，子孫未立，杜氏姑卒未葬。先君沒，有遺言。公既除喪，即以禮葬姑；及當可蔭補，復以奏伯父之曾孫彭。其於人，見善稱之如恐不及，見不善斥之如恐不盡，見義勇於敢為而不顧其害，用此數困於世，然終不以為恨。孔子謂：「伯夷叔齊古之賢人，曰求仁而得仁，又何怨！」公實有焉。銘曰：

蘇自欒城，西宅于眉，世有潛德，而人莫知。猗歟先君，名施四方，公幼師焉，其學以光。出而從君，道直言忠，行險如夷，不謀其躬。英祖擢之，神考試之，亦既知矣，而未克施。晚侍哲皇，進以詩書，誰實間之，一斥而疏。公心如玉，焚而不灰，不變生死，孰為去來。古有微言，衆說所蒙，手發其樞，恃此以終。心之所涵，遇物則見，聲融金石，光溢雲漢。耳目同是，舉世畢知，欲造其淵，或眩以疑。絕學不繼，如已斷絃，百世之後，豈無其賢。我初從公，賴以有知，撫我則兄，誨我則師。皆遷于南，而不同歸，天實為之，莫知我哀！

* * *

