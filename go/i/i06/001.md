

## 曹子建集

##### 曹子建集
　　　`卷一`

* * *

### 賦

東征賦`并序`

建安十九年，王師東征吳寇，余典禁兵，衛官省。然神武一舉，東夷必克，想見振旅之盛，故作賦一篇。

登城隅之飛觀兮，望六師之所營。

幡旗轉而心異兮，舟楫動而傷情。

顧身微而任顯兮，愧責重而命輕。

嗟我愁其何為兮，心遙思而懸旌。

師旅憑皇穹之靈佑兮，亮元勳之必舉。

揮朱旗以東指兮，橫大江而莫御。

循戈櫓於清流兮，氾雲梯而容與。

禽元帥於中舟兮，振靈威於東野。

遊觀賦

靜閑居而無事，將遊目以自娛。

登北觀而啟路，涉雲際之飛除。

從羆熊之武士，荷長戟而先驅。

罷若雲歸，會如霧聚。車不及回，塵不獲舉。

奮袂成風，揮汗如雨。

`

懷親賦``并序

濟陽南澤有先帝故營，遂停馬住駕，造斯賦焉。`

獵平原而南騖，覩先帝之舊營。

步壁壘之常制，識旌旗之所停。

在官曹之典列，心髣髴於平生。

回驥首而來游，赴修途以尋遠。

情眷戀而顧懷，魂須臾而九反。

`

玄暢賦``并序

夫富者，非財也；貴者，非寶也。或有輕爵祿而重榮聲者，或有反性命而徇功名者。是以孔老異情，楊墨殊義。聊作斯賦，名曰玄暢。庶以陶神知機，摛理表微。`

夫何希世之大人，罄天壤而作皇。該仁聖之上義，據神位以統方。

補五帝之漏闕，綴三代以維綱。僥余生之幸祿，遘九二之嘉祥。

上同契於稷卨，降合穎於伊望。思薦寶以繼佩，怨和璞之始鐫。

思黃鍾以協律，怨伶夔之不存。嗟所圖之莫合，悵蘊結而延佇。

希鵬舉以摶天，蹶青雲而奮羽。企駟躍而改駕，任中才之展御。

望前軏而致策，顧後乘而安驅。匪逞邁之短脩，長全貞而保素。

弘道德以為宇，築無怨以作藩。播慈惠以為圃，耕柔順以為田。

不愧景而慚魄，信樂天之何欲。逸千載而流聲，超遺黎而度俗。

幽思賦

倚高臺之曲隅，處幽僻之閒深。望翔雲之悠悠，羌朝霽而夕陰。

顧秋華而零落，感歲暮而傷心。觀躍魚於南沼，聆鳴鶴於北林。

搦素箏而慷慨，揚大雅之哀吟。仰清風以歎息，寄余思於悲絃。

信有心而在遠，重登高以臨川。何余心之煩錯，寧翰墨之能傳。

節遊賦

覽宮宇之顯麗，實大人之攸居。建三臺於前處，飄飛陛以淩虛。

連雲閣以遠徑，營觀榭於城隅。亢高軒以回眺，緣雲霓而結疏。

仰西嶽之崧岑，臨漳淦之清渠。觀靡靡而無終，何眇眇而難殊。

亮靈后之所處，非吾人之所廬。於是仲春之月，百卉叢生。

萋萋藹藹，翠葉朱莖。竹林青葱，珍果含榮。

凱風發而時鳥讙，微波動而水蟲鳴。感氣運之和順，樂時澤之有成。

遂乃浮素蓋，御驊騮，命友生，攜同儔。

誦風人之所歎，遂駕言而出遊。

步北園而馳騖，庶翺翔以寫憂。望洪池之滉瀁，遂降集乎輕舟。

浮沈蟻於金罍，行觴爵於好仇。絲竹發而響厲，悲風激於中流。

且容與以盡觀，聊永日而忘愁。嗟羲和之奮迅，怨曜靈之無光。

念人生之不永，若春日之微霜。諒遺名之可紀，信天命之無常。

愈志蕩以淫遊，非經國之大綱。罷曲宴而旋服，遂言歸乎舊房。

感節賦

攜友生而遊觀，盡賓主之所求。登高墉以永望，冀消日以忘憂。

欣陽春之潛潤，樂時澤之惠休。望候雁之翔集，想玄鳥之來遊。

嗟征夫之長勤，雖處逸而懷愁。懼天河之一回，沒我身乎長流。

豈吾鄉之足顧，戀祖宗之靈丘。惟人生之忽過，若鑿石之未燿。

慕牛山之哀泣，懼平仲之我笑。折若華之翳日，庶朱光之長照。

願寄軀於飛蓬，乘陽風之遠飄。亮吾志之不從，乃拊心以歎息。

青雲鬱其西翔，飛鳥翩而上匿。欲縱體而從之，哀余身之無翼。

大風隱其四起，揚黃塵之冥冥。鳥獸驚以求群，草木紛其揚英。

見遊魚之涔灂，感流波之悲聲。內紆曲而潛結，心怛惕以中驚。

匪榮德之累身，恐年命之早零。慕歸全之明義，庶不忝其所生。

`

離思賦``并序

建安十六年，大軍西討馬超，太子留監國，植時從焉。意有憶戀，遂作離思賦云。`

在肇秋之嘉月，將曜師而西旗。余抱疾以賓從，扶衡軫而不怡。

慮征期之方至，傷無階以告辭。念慈君之光惠，庶沒命而不疑。

欲畢力於旌麾，將何心而遠之。願我君之自愛，為皇朝而寶己。

水重深而魚悅，林修茂而鳥喜。

`

釋思賦``并序

家弟出養族父郎中伊，予以兄弟之愛，心有戀然，作此賦以贈之。`

彼朋友之離別，猶求思乎白駒。況同生之義絕，重背親而為疏。

樂鴛鴦之同池，羨比翼之共林。亮根異其何戚，痛別幹之傷心。

臨觀賦

登高墉兮望四澤，臨長流兮送遠客。

春風暢兮氣通靈，草含幹兮木交莖。

丘陵崛兮松柏青，南園薆兮果載榮。

樂時物之逸豫，悲予志之長違。歎東山之愬勤，歌式微以訴歸。

進無路以效公，退無隱以營私。俯無鱗以遊遁，仰無翼以翻飛。

潛志賦

潛大道以遊志，希往昔之遐烈。矯貞亮以作矢，當苑囿之藝窟。

驅仁義以為禽，必忠信而後發。退隱身以滅跡，進出世而取容。

且摧剛而和謀，接虔肅以靜恭。亮知榮而守辱，匪徇天以為通。

閑居賦

何吾人之介特，去朋匹而無儔。出靡時以娛志，入無樂以消憂。

何歲月之若騖，復民生之無常。感陽春之發節，聊輕駕之遠翔。

登高丘以延企，時薄暮而起雨。仰歸雲以載奔，遇蘭蕙之長圃。

冀芬芳之可服，結春蘅以延佇。入虛廊之閑館，步生風之高廡。

踐密邇之修除，即蔽景之玄宇。翡翠翔於南枝，玄鶴鳴於北野。

青魚躍於東沼，白鳥戲於西渚。

遂乃背通谷，對綠波，藉文茵，翳春華。丹轂更馳，羽騎相過。

慰子賦

彼凡人之相親，小離別而懷戀。況中殤之愛子，乃千秋而不見。

入空室而獨倚，對孤幃而切歎。痛人亡而物在，心何忍而復觀。

日晼晚而既沒，月代照而舒光。仰列星以至晨，衣霑露而含霜。

惟逝者之日遠，愴傷心而絕腸。

`

敘愁賦``并序

時家二女弟，故漢皇帝聘以為貴人。家母見二弟愁思，故令予作賦，曰：`

嗟妾身之微薄，信未達乎義方。遭母氏之聖善，奉恩化之彌長。

迄盛年而始立，修女職於衣裳。承師保之明訓，誦六列之篇章。

觀圖像之遺形，竊庶幾乎英皇。委微軀於帝室，充末列於椒房。

荷印紱之令服，非陋才之所望。對牀帳而太息，慕二親以增傷。

揚羅袖而掩涕，起出戶而彷徨。顧堂宇之舊處，悲一別之異鄉。

秋思賦

四節更王兮秋氣悲，遙思惝怳兮若有遺。

原野蕭條兮煙無依，雲高氣靜兮露凝璣。

野草變色兮莖葉稀，鳴蜩抱木兮雁南飛。

歸室解裳兮步庭前，月光照懷兮星依天。

居一世兮芳景遷，松喬難慕兮誰能仙。

長短命也兮獨何愆。

九愁賦

嗟離思之難忘，心慘毒而含哀。踐南畿之末境，越引領之徘徊。

眷浮雲以太息，顧攀登而無階。匪徇榮而愉樂，信舊都之可懷。

恨時王之謬聽，受姦枉之虛辭。揚天威以臨下，忽放臣而不疑。

登高陵而反顧，心懷愁而荒悴。念先寵之既隆，哀後施之不遂。

雖危亡之不豫，亮無遠君之心。刈桂蘭而秣馬，舍余車於西林。

願接翼於歸鴻，嗟高飛而莫攀。因流景而寄言，響一絕而不還。

傷時俗之趨險，獨悵望而長愁。感龍鸞而匿跡，如吾身之不留。

竄江介之曠野，獨眇眇而泛舟。思孤客之可悲，愍予身之翩翔。

豈天監之孔明，將時運之無常。謂內思而自策，筭乃昔之愆殃。

以忠言而見黜，信無負於時王。俗參差而不齊，豈毀譽之可同。

競昏瞀以營私，害予身之奉公。共朋黨而妒賢，俾予濟乎長江。

嗟大化之移易，悲性命之攸遭。愁慊慊而繼懷，恆慘慘而情挽。

曠年載而不回，長去君兮悠遠。御飛龍之蜿蜒，揚翠霓之華旌。

絕紫霄而高騖，飄弭節於天庭。披輕雲而下觀，覽九土之殊形。

顧南郢之邦壤，咸蕪穢而倚傾。驂盤桓而思服，仰御驤以悲鳴。

紆予袂而長涕，僕夫感以失聲。履先王之正路，豈淫徑之可遵。

知犯君之招咎，恥干媚而求親。顧旋復之無軏，長自棄於遐濱。

與麋鹿以為群，宿林藪之葳蓁。野蕭條而極望，曠千里而無人。

民生期於必死，何自苦以終身。寧作清水之沉泥，不為濁路之飛塵。

踐蹊隧之危阻，登岧嶢之高岑。見失群之離獸，覿偏棲之孤禽。

懷憤激以切痛，苦回忍之在心。愁戚戚其無為，遊綠林而逍遙。

臨白水以悲嘯，猿驚聽以失條。亮無怨而棄逐，乃余行之所招。

娛賓賦

遂衎賓而高會兮，丹幃曄以四張。辦中廚之豐膳兮，作齊鄭之妍倡。

文人騁其妙說兮，飛輕翰而成章。談在昔之清風兮，總賢聖之紀綱。

欣公子之高義兮，德芬芳其若蘭。揚仁恩於白屋兮，踰周公之棄餐。

聽仁風以忘憂兮，美酒清而餚甘。

`愍志賦``并序

或人有好鄰人之女者，時無良媒，禮不成焉，彼女遂行適人。有言之於余者，余心感焉，乃作賦曰：`

竊托音於往昔，迄來春之不從。思同遊而無路，情壅隔而靡通。

哀莫哀於永絕，悲莫悲於生離。豈良時之難俟，痛余質之日虧。

登高樓以臨下，望所歡之攸居。去君子之清宇，歸小人之蓬廬。

欲輕飛而從之，迫禮防之我拘。

歸思賦

背故鄉而遷徂，將遙憩乎他濱。經平常之舊居，感荒壞而莫振。

城邑寂以空虛，草木穢而荊蓁。嗟喬木之無陰，處原野其何為。

信樂土之足慕，忽並日之載馳。

靜思賦

夫何美女之嫻妖，紅顏曄而流光。卓特出而無匹，呈才好其莫當。

性通暢以聰惠，行孊密而妍詳。蔭高岑以翳日，臨綠水之清流。

秋風起於中林，離鳥鳴而相求。愁慘慘以增傷悲，予安能乎淹留？

* * *

