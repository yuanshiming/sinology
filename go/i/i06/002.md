

## 曹子建集

##### 曹子建集
　　　`卷二`

* * *

### 賦

感婚賦

陽氣動兮淑清，百卉鬱兮含英。春風起兮蕭條，蟄蟲出兮悲鳴。

顧有懷兮妖饒，用搔首兮屏營。登清臺以蕩志，伏高軒而遊情。

悲良媒之不顧，懼歡媾之不成。慨仰首而太息，風飄飄以動纓。

出婦賦

妾十五而束帶，辭父母而適人。以才薄之陋質，奉君子之清塵。

承顏色而接意，恐疏賤而不親。悅新婚而忘妾，哀愛惠之中零。

遂摧頹而失望，退幽屏於下庭。痛一旦而見棄，心忉怛以悲驚。

衣入門之初服，背牀室而出征。攀僕御而登車，左右悲而失聲。

嗟冤結而無訴，乃愁苦以長窮。恨無愆而見棄，悼君施之不終。

`

洛神賦``并序

黃初三年，余朝京師，還濟洛川。古人有言：斯水之神名曰宓妃。感宋玉對楚王說神女之事，遂作斯賦。其詞曰：`

余從京域，言歸東藩。背伊闕，越轘轅，經通谷，陵景山。日既西傾，車殆馬煩。爾乃稅駕乎蘅皋，秣駟乎芝田，容與乎陽林，流盻乎洛川。於是精移神駭，忽焉思散。俯則未察，仰以殊觀。睹一麗人，於巖之畔。迺援御者而告之曰：「爾有覿於彼者乎？彼何人斯，若此之艷也？」御者對曰：「臣聞河洛之神，名曰宓妃。然則君王之所見也，無迺是乎？其狀若何？臣願聞之。」

余告之曰：「其形也，翩若驚鴻，婉若遊龍。榮曜秋菊，華茂春松。髣髴兮若輕雲之蔽月，
飄颻兮若流風之回雪。遠而望之，皎若太陽升朝霞。迫而察之，灼若芙蓉出淥波。穠纖得衷，修短合度。肩若削成，腰如約素。延頸秀項，皓質呈露。芳澤無加，鉛華弗御。雲髻峨峨，修眉連娟。丹脣外朗，皓齒內鮮。明眸善睞，輔靨承權。瓌姿艷逸，儀靜體閑。柔情綽態，媚於語言。奇服曠世，骨象應圖。披羅衣之璀燦兮，珥瑤碧之華琚。戴金翠之首飾，綴明珠以耀軀。踐遠遊之文履，曳霧綃之輕裾。微幽蘭之芳藹兮，步踟躕於山隅。」

於是忽焉縱體，以遨以嬉。左倚采旄，右蔭桂旗。

攘皓腕於神滸兮，采湍瀨之玄芝。

余情悅其淑美兮，心振蕩而不怡。

無良媒以接歡兮，托微波而通辭。

願誠素之先達兮，解玉珮而要之。

嗟佳人之信修兮，羌習禮而明詩。

抗瓊珶以和予兮，指潛淵而為期。

執眷眷之款實兮，懼斯靈之我欺。

感交甫之棄言兮，悵猶豫而狐疑。

收和顏而靜志兮，申禮防以自持。

於是洛靈感焉，徙倚彷徨。神光離合，乍陰乍陽。

竦輕軀以鶴立，若將飛而未翔。踐椒塗之郁烈，步蘅薄而流芳。

超長吟以永慕兮，聲哀厲而彌長。爾迺眾靈雜遝，命儔嘯侶。

或戲清流，或翔神渚，或采明珠，或拾翠羽。

從南湘之二妃，攜漢濱之遊女。

歎匏瓜之無匹兮，詠牽牛之獨處。

揚輕袿之猗靡兮，翳修袖以延佇。

體迅飛鳧，飄忽若神。淩波微步，羅襪生塵。

動無常則，若危若安。進止難期，若往若還。

轉盼流精，光潤玉顏。含辭未吐，氣若幽蘭。

華容婀娜，令我忘餐。

於是屏翳收風，川后靜波。馮夷鳴鼓，女媧清歌。

騰文魚以驚乘，鳴玉鑾以偕逝。

六龍儼其齊首，載雲車之容裔。

鯨鯢踊而夾轂，水禽翔而為衛。

於是越北沚，過南岡，紆素領，回清陽。

動朱脣以徐言，陳交接之大綱。

恨人神之道殊兮，怨盛年之莫當。

抗羅袂以掩涕兮，淚流襟之浪浪。

悼良會之永絕兮，哀一逝而異鄉。

無微情以效愛兮，獻江南之明璫。

雖潛處於太陰，長寄心於君王。

忽不悟其所舍，悵神霄而蔽光。

於是背下陵高，足往神留。遺情想像，顧望懷愁。

冀靈體之復形，御輕舟而上泝。

浮長川而忘反，思緜緜而增慕。

夜耿耿而不寐，霑繁霜而至曙。

命僕夫而就駕，吾將歸乎東路。

攬騑轡以抗策，悵盤桓而不能去。

`

愁霖賦``二首`

迎朔風而爰邁兮，雨微微而逮行。

悼朝陽之隱曜兮，怨北辰之潛精。

車結轍以盤桓兮，馬躑躅以悲鳴。

攀扶桑而仰觀兮，假九日於天皇。

瞻沉雲之泱漭兮，哀吾願之不將。

夫何季秋之淫雨兮，既彌日而成霖。

瞻玄雲之晻晻兮，聽長空之淋淋。

中宵臥而歎息，起飾帶而撫琴。

喜霽賦

禹身誓於陽旰，卒錫圭而告成。湯感旱於殷時，造桑林而敷誠。

動玉輞而雲披，鳴鑾鈴而日陽。指北極以為期，吾將倍道而兼行。

登臺賦

從明后之嬉遊兮，聊登臺以娛情。

見天府之廣開兮，觀聖德之所營。

建高殿之嵯峨兮，浮雙闕乎太清。

立沖天之華觀兮，連飛閣乎西城。

臨漳川之長流兮，望眾果之滋榮。

仰春風之和穆兮，聽百鳥之悲鳴。

天功恆其既立兮，家願得而獲呈。

揚仁化於宇內兮，盡肅恭於上京。

雖桓文之為盛兮，豈足方乎聖明。

休矣美矣，惠澤遠揚。翼佐我皇家兮，寧彼四方。

同天地之矩量兮，齊日月之輝光。

永貴尊而無極兮，等年壽於東王。

`

九華扇賦``并序

昔吾先君常侍得幸漢桓帝，帝賜尚方竹扇，其扇不方不圓，其中結成文，名曰九華扇。故為賦，其辭曰：`

有神區之名竹，生不周之高岑。對綠水之素波，背玄澗之重深。

體虛暢以立幹，播翠葉以成林。形五離而九華，蔑氂解而縷分。

效虬龍之蜿蟬，法虹蜺之氤氳。攄微妙以歷時，□九層之華文。

爾乃浸以芷若，拂以江蘺，搖□五香，濯以蘭池。

因形致好，不常厥儀。方不應矩，圓不中規。

隨皓腕以徐轉，發惠風之微寒。時氣清以方厲，紛飄動兮綺紈。

`

寶刀賦``并序

建安中，家父魏王乃命有司造寶刀五枚，三年乃就，以龍、虎、熊、鳥、雀為識。太子得一，余及余弟饒陽侯各得一焉。其餘二枚，家王自杖之。賦曰：`

有皇漢之明后，思明達而玄通。飛文藻以博致，揚武備以禦凶。

乃熾火炎爐，融鐵挺英。烏獲奮椎，歐冶是營。

扇景風以激氣，飛光鑑於天庭。爰告祠於太乙，乃感夢而通靈。

然後礪以五方之石，鑒以中黃之壤。

規圓景以定環，攄神思而造象。垂華紛之葳蕤，流翠采之滉瀁。

故其利陸斷犀革，水斷龍角。輕擊浮截，刃不纖削。

踰南越之巨闕，超西楚之太阿。實真人之攸御，永天祿而是荷。

車渠椀賦

惟斯椀之所生，于涼風之浚湄。采金光之定色，擬朝陽而發暉。

豐玄素之暐暐，帶朱榮之葳蕤。縕絲綸以肆采，藻繁布以相追。

翩飄颻而浮景，若驚鵠之雙飛。隱神璞於西野，彌百葉而莫希。

於時乃有篤厚神后，廣被仁聲。夷慕義而重使，獻茲寶於斯庭。

命公輸之巧匠，窮妍麗之殊形。華色粲爛，文若點成。

鬱蓊雲蒸，蜿蟬龍征。光如激電，影若浮星。

何神怪之巨偉，信一覽而九驚。

雖離朱之聰目，猶炫耀而失精。何明麗之可悅，超群寶而特章。

俟君子之閑宴，酌甘醴於斯觥。既娛情而可貴，故求御而不忘。

迷迭香賦

播西都之麗草兮，應青春而凝暉。

流翠葉於纖柯兮，結微根於丹墀。

信繁華之速實兮，弗見凋於嚴霜。

芳暮秋之幽蘭兮，麗崑崙之芝英。

既經時而收采兮，遂幽殺以增芳。

去枝葉而特御兮，入綃縠之霧裳。

附玉體以行止兮，順微風而舒光。

大暑賦

炎帝掌節，祝融司方，羲和按轡，南雀舞衡。

映扶桑之高熾，燎九日之重光。

大暑赫其遂蒸，玄服革而尚黃。

蛇折鱗於靈窟，龍解角於皓蒼。

遂乃溫風赫曦，草木垂幹，山坼海沸，沙融礫爛。

飛魚躍渚，潛黿浮岸。鳥張翼而近栖，獸交遊而雲散。

於時黎庶徙倚，棋布葉分。機女絕綜，農夫釋耘。

背暑者不群而齊跡，向陰者不會而成群。

於是大人遷居宅幽，緩神育靈。

雲屋重構，閑房肅清。寒泉涌流，玄木奮榮。

積素冰於幽館，氣飛結而為霜。奏白雪於琴瑟，朔風感而增涼。

* * *

