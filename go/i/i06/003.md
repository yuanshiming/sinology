

## 曹子建集

##### 曹子建集
　　　`卷三`

* * *

### 賦

`神龜賦``并序

龜壽千歲。時有遺余龜者，數日而死，肌肉消盡，唯甲存焉。余感而賦之，曰：`

嘉四靈之建德，各潛位乎一方。蒼龍虬於東嶽，白虎嘯於西崗，

玄武集於寒門，朱雀棲於南鄉。順仁風以消息，應聖時而後翔。

嗟神龜之奇物，體乾坤之自然。下夷方以則地，上規隆而法天。

順陰陽以呼吸，藏景曜於重泉。餐飛塵以實氣，飲不竭於朝露。

步容趾以俯仰，時鸞回而鶴顧。忽萬載而不恤，周無疆於太素。

感白靈之翔翥，卒不免乎豫且。雖見珍於宗廟，罹刳剝之重辜。

欲愬怨於上帝，將等愧乎遊魚。懼沉泥之逢殆，赴芳蓮以巢居。

安玄雲而好靜，不淫翔而改度。昔嚴周之抗節，援斯靈而托喻。

嗟祿運之屯蹇，終遇獲於江濱。歸籠檻以幽處，遭淳美之仁人。

晝顧瞻以終日，夕撫順而接晨。遘淫災以殞越，命剿絕以不振。

天道昧而未分，神明幽而難燭。黃氏沒於空澤，松喬化於扶木。

蛇折鱗於平皋，龍脫骨於深谷。亮物類之遷化，疑斯靈之解殼。

白鶴賦

嗟皓麗之素鳥兮，含奇氣之淑祥。

薄幽林以屏處兮，蔭重景之餘光。

狹單巢於弱條兮，懼衝風之難當。

無沙棠之逸志兮，欣六翮之不傷。

承邂逅之僥幸兮，得接翼於鸞凰。

同毛衣之氣類兮，信休息之同行。

痛美會之中絕兮，遘嚴災而逢殃。

共太息而祗懼兮，抑吞聲而不揚。

傷本規之違忤，悵離群而獨處。恆竄伏以窮棲，獨哀鳴而戢羽。

冀大網之解結，得奮翅而遠遊。聆雅琴之清韻，記六翮之末流。

蟬賦

唯夫蟬之清素兮，潛厥類乎太陰。

在盛陽之仲夏兮，始遊豫乎芳林。

實澹泊而寡欲兮，獨怡樂而長吟。

聲皦皦而彌厲兮，似貞士之介心。

內含和而弗食兮，與眾物而無求。

棲高枝而仰首兮，漱朝露之清流。

隱柔桑之稠葉兮，快閑居而遁暑。

苦黃雀之作害兮，患螳蜋之勁斧。

冀飄翔而遠托兮，毒蜘蛛之網罟。

欲降身而卑竄兮，懼草蟲之襲予。

免眾難而弗獲兮，遙遷集乎宮宇。

依名果之茂陰兮，托修幹以靜處。

有翩翩之狡童兮，步容與於園圃。

體離朱之聰視兮，姿才捷於獮猿。

條罔葉而不挽兮，樹無幹而不綠。

翳輕軀而奮進兮，跪側足以自閑。

恐余身之驚駭兮，精曾睨而目連。

持柔竿之冉冉兮，運微黏而我纏。

欲翻飛而逾滯兮，知性命之長捐。

委厥體於庖夫，熾炎炭而就燔。

秋霜紛以宵下，晨風烈其過庭。

氣憯怛而薄軀，足攀木而失莖。

吟嘶啞以沮敗，狀枯槁以喪形。

亂曰：

詩歎鳴蜩，聲嘒嘒兮。盛陽則來，大陰逝兮。

皎皎貞素，俟夷節兮。帝臣是戴，尚其潔兮。

鸚鵡賦

美中州之令鳥，越眾類之殊名。感陽和而振翼，遁太陰以存形。

遇旅人之嚴網，殘六翮之無遺。身挂滯於重籠，孤雌鳴而獨歸。

豈予身之足惜，憐眾雛之未飛。分糜軀以潤鑊，何全濟之敢希。

蒙含育之厚德，奉君子之光輝。怨身輕而施重，恐往惠之中虧。

常戢心以懷懼，雖處安其若危。永哀鳴其報德，庶終來而不疲。

`

鶡賦``并序

鶡之為禽猛氣，其鬬終無勝負，期於必死，遂賦之焉。`

美遐圻之偉鳥，生太行之巖阻。體貞剛之烈性，亮乾德之所輔。

戴毛角之雙立，揚玄黃之勁羽。甘沉隕而重辱，有節士之儀矩。

降居檀澤，高處保岑。遊不同嶺，棲必異林。

若有翻雄駭遊，孤雌驚翔。則長鳴挑敵，鼓翼專場。

踰高越壑，雙戟隻僵。階侍斯珥，俯耀文墀。

成武官之首飾，增庭燎之光輝。

`

離繳雁賦``并序

余遊於玄武陂中，有雁離繳，不能復飛，顧命舟人追而得之。故憐而賦焉。`

憐孤雁之偏特兮，情惆焉而內傷。

尋淑類之殊異兮，稟上天之休祥。

含中和之純氣兮，赴四節而征行。

遠玄冬於南裔兮，避炎夏於朔方。

白露淒以飛揚兮，秋風發乎西商。

感節運之復至兮，假魏道而翱翔。

接羽翮以南北兮，情逸豫而永康。

望范氏之發機兮，播纖繳以淩雲。

挂微軀之輕翼兮，忽頹落而離群。

旅朋驚而鳴遠兮，徒矯首而莫聞。

甘充君之下廚，膏函牛之鼎鑊。蒙生全之顧復，何恩施之隆博。

於是縱軀歸命，無慮無求。饑食稻粱，渴飲清流。

鷂雀賦

鷂欲取雀，雀自言：「雀微賤，身體些小，肌肉瘠瘦，所得蓋少。君欲相噉，實不足飽。」鷂得雀言，初不敢語。「頃來轗軻，資糧乏旅。三日不食，略思死鼠。今日相得，寧復置汝。」雀得鷂言，意甚怔營。「性命至重，雀鼠貪生。君得一食，我命是傾。皇天降監，賢者是聽。」鷂得雀言，意甚怛惋。「當死斃雀，頭如蒜顆。不早首服，烈頸大喚。」行人聞之，莫不往觀。雀得鷂言，意甚不移。依一棗樹，藂蕽多刺。目如擘椒，跳蕭二翅。「我當死矣，略無可避。」鷂乃置雀，良久方去。二雀相逢，似是公嫗。相將入草，共上一樹。仍敘本末，辛苦相語：「向者共出，為鷂所捕。賴我翻捷，體素便附。說我辯語，千條萬句。欺恐舍長，令兒大怖。我之得免，復勝於兔。自今徙意，莫復相妬。」

蝙蝠賦

吁何奸氣，生茲蝙蝠。形殊性詭，每變常式。

行不由足，飛不假翼。明伏暗動，□□□□。

盡似鼠形，謂鳥不似。二足為毛，飛而含齒。

巢不哺鷇，空不乳子。不容毛群，斥逐羽族。

下不蹈陸，上不馮木。

芙蓉賦

覽百卉之英茂，無斯華之獨靈。

結修根於重壤，泛清流而擢莖。

竦芳柯以從風，奮纖枝之璀璨。

其始榮也，皦若夜光尋扶桑。

其揚暉也，晃若九陽出暘谷。

芙蓉蹇產，菡萏星屬，絲條垂珠，丹榮吐綠。

焜焜韡韡，爛若龍燭。觀者終朝，情猶未足。

於是狡童媛女，相與同遊。擢素手於羅袖，接紅葩於中流。

`

酒賦``并序

余覽揚雄酒賦，辭甚瑰瑋，頗戲而不雅。聊作酒賦，粗究其終始。賦曰：`

嘉儀氏之造思，亮茲美之獨珍。

仰酒旗之景曜，協嘉號於天辰。

穆生以醴而辭楚，侯嬴感爵而輕身。

諒千鍾之可慕，何百觚之足云。

其味有□□亮沂，久載休名。

宜城醪醴，蒼梧縹清。

或秋藏冬發，或春醞夏成。

或雲拂潮湧，或素蟻浮萍。

爾乃王孫公子，遊俠翱翔。

將承芬以接意，會陵雲於朱堂。

獻酬交錯，宴笑無方。

於是飲者並醉，縱橫諠譁。

或揚袂屢舞，或叩劍清歌。

或嚬噈辭觴，或奮爵橫飛。

或歎驪駒既駕，或稱朝露未晞。

於斯時也，質者或文，剛者或仁。

卑者忘賤，窶者忘貧。

於是矯俗先生聞之而歎曰：

噫！夫言何容易。此乃淫荒之源，非作者之事。

若耽於觴酌，流情縱逸，先王所禁，君子所斥。

槐賦

羨良木之華麗，爰獲貴於至尊。憑文昌之華殿，森列峙乎端門。

觀朱欀之振條，據文陛而結根。暢沉陰以博覆，似明后之垂恩。

在季春以初茂，踐朱夏而乃繁。覆陽精之炎景，散流耀以增鮮。

橘賦

有朱橘之珍樹，於鶉火之遐鄉。稟太陽之烈氣，嘉杲日之休光。

體天然之素分，不遷徙於殊方。播萬里而遙植，列銅爵之園庭。

背山川之暖氣，處玄朔之肅清。邦換壤別，爰用喪生。

處彼不凋，在此先零。朱實不啣，焉得素榮。

惜寒暑之不均，嗟華實之永乖。仰凱風以傾葉，冀炎氣之所懷。

颺鳴條以流響，希越鳥之來棲。夫靈德之所感，物無微而不和。

神蓋幽而易激，信天道之不訛。既萌根而弗幹，諒結葉而不華。

漸玄化而弗變，非彰德於邦家。附微條以歎息，哀草木之難化。

述行賦

尋曲路之南隅，觀秦政之驪墳。

哀黔首之罹毒，酷始皇之為君。

濯余身於秦井，偉湯液之若焚。

* * *

