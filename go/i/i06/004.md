

## 曹子建集

##### 曹子建集
　　　`卷四`

* * *

### 詩

公宴

公子愛敬客，終宴不知疲。清夜遊西園，飛蓋相追隨。

明月澄清景，列宿正參差。秋蘭被長坂，朱華冒綠池。

潛魚躍清波，好鳥鳴高枝。神飆接丹轂，輕輦隨風移。

飄颻放志意，千秋長若斯。

侍太子坐

白日曜青天，時雨靜飛塵。寒冰辟炎景，涼風飄我身。

清醴盈金觴，肴饌縱橫陳。齊人進奇樂，歌者出西秦。

翩翩我公子，機巧忽若神。

元會

初歲元祚，吉日惟良。乃為佳會，讌此高堂。

尊卑列敘，典而有章。衣裳鮮潔，黼黻玄黃。

清酤盈爵，中坐騰光。珍膳雜遝，充溢圓方。

笙磬既設，箏瑟俱張。悲歌厲響，咀嚼清商。

俯視文軒，仰瞻華梁。願保茲喜，千載為常。

歡笑盡娛，樂哉未央。皇家榮貴，壽考無疆。

`

送應氏``二首`

步登北邙阪，遙望洛陽山。洛陽何寂寞，宮室盡燒焚。

垣牆皆頓擗，荊棘上參天。不見舊耆老，但睹新少年。

側足無行徑，荒疇不復田。遊子久不歸，不識陌與阡。

中野何蕭條，千里無人煙。念我平生親，氣結不能言。

清時難屢得，嘉會不可常。天地無終極，人命若朝霜。

願得展嬿婉，我友之朔方。親昵並集送，置酒此河陽。

中饋豈獨薄，賓飲不盡觴。愛至望苦深，豈不愧中腸。

山川阻且遠，別促會日長。願為比翼鳥，施翮起高翔。

`

雜詩``六首`

高臺多悲風，朝日照北林。之子在萬里，江湖迴且深。

方舟安可極，離思故難任。孤雁飛南遊，過庭長哀吟。

翹思慕遠人，願欲托遺音。形景忽不見，翩翩傷我心。

轉蓬離本根，飄颻長隨風。何意回飆舉，吹我入雲中。

高高上無極，天路安可窮。類此遊客子，捐軀遠從戎。

毛褐不掩形，薇藿常不充。去去莫復道，沉憂令人老。

西北有織婦，綺縞何繽紛。明晨秉機杼，日昃不成文。

太息終長夜，悲嘯入青雲。妾身守空閨，良人行從軍。

自期三年歸，今已歷九春。飛鳥繞樹翔，噭噭鳴索群。

願為南流景，馳光見我君。

南國有佳人，容華若桃李。朝游江北岸，夕宿瀟湘沚。

時俗薄朱顏，誰為發皓齒。俯仰歲將暮，榮耀難久恃。

僕夫早嚴駕，吾行將遠遊。遠遊欲何之？吳國為我仇。

將騁萬里途，東路安足由。江介多悲風，淮泗馳急流。

願欲一輕濟，惜哉無方舟。閒居非吾志，甘心赴國憂。

飛觀百餘尺，臨牖御欞軒。遠望周千里，朝夕見平原。

烈士多悲心，小人偷自閒。國讎亮不塞，甘心思喪元。

撫劍西南望，思欲赴太山。絃急悲聲發，聆我慷慨言。

喜雨

天覆何彌廣，苞育此群生。棄之必憔悴，惠之則滋榮。

慶雲從北來，鬱述西南征。時雨終夜降，長雷周我廷。

嘉種盈膏壤，登秋必有成。

`

離友``并序

鄉人有夏侯威者，少有成人之風。余尚其為人，與之昵好。王師振旅，送予於魏邦。心有眷然，為之隕涕，乃作離友之詩。其辭曰：`

王旅旋兮背故鄉，彼君子兮篤人綱。

媵予行兮歸朔方，馳原隰兮尋舊疆。

車載奔兮馬繁驤，涉浮濟兮汎輕航。

迄魏都兮息蘭房，展宴好兮惟樂康。

涼風肅兮白露滋。木感氣兮柔葉辭。

臨淥水兮登重基。折秋華兮采靈芝。

尋永歸兮贈所思。感離隔兮會無期。

伊鬱悒兮情不怡。

應詔

肅承明詔，應會皇都。星陳夙駕，秣馬脂車。

命彼掌徒，肅我征旅。朝發鸞臺，夕宿蘭渚。

芒芒原隰，祁祁士女。經彼公田，樂我稷黍。

爰有樛木，重陰匪息。雖有餱糧，飢不遑食。

望城不過，面邑不游。僕夫警策，平路是由。

玄駟藹藹，揚鑣漂沫。流風翼衡，輕雲承蓋。

涉澗之濱，緣山之隈。遵彼河滸，黃坂是階。

西濟關谷，或降或升。騑驂倦路，載寢載興。

將朝聖皇，匪敢晏寧。珥節長騖，指日遄征。

前驅舉燧，後乘抗旌。輪不輟運，鸞無廢聲。

爰暨帝室，稅此西墉。嘉詔未賜，朝覲莫從。

仰瞻城閾，俯惟闕庭。長懷永慕，憂心如酲。

贈徐幹

驚風飄白日，忽然歸西山。圓景光未滿，眾星粲以繁。

志士營世業，小人亦不閒。聊且夜行游，游彼雙闕間。

文昌鬱雲興，迎風高中天。春鳩鳴飛棟，流飇激欞軒。

顧念蓬室士，貧賤誠足憐。薇藿弗充虛，皮褐猶不全。

慷慨有悲心，興文自成篇。寶棄怨何人，和氏有其愆。

彈冠俟知己，知己誰不然。良田無晚歲，膏澤多豐年。

亮懷璵璠美，積久德愈宣。親交義在敦，申章復何言。

贈丁儀

初秋涼氣發，庭樹微銷落。凝霜依玉除，清風飄飛閣。

朝雲不歸山，霖雨成川澤。黍稷委疇隴，農夫安所獲。

在貴多忘賤，為恩誰能博。狐白足禦冬，焉念無衣客。

思慕延陵子，寶劍非所惜。子其寧爾心，親交義不薄。

贈王粲

端坐苦愁思，攬衣起西遊。樹木發春華，清池激長流。

中有孤鴛鴦，哀鳴求匹儔。我願執此鳥，惜哉無輕舟。

欲歸忘古道，顧望但懷愁。悲風鳴我側，羲和逝不留。

重陰潤萬物，何懼澤不周。誰令君多念，自使懷百憂。

贈丁儀、王粲

從軍度函谷，驅馬過西京。山岑高無極，涇渭揚濁清。

壯哉帝王居，佳麗殊百城。員闕出浮雲，承露概泰清。

皇佐揚天惠，四海無交兵。權家雖愛勝，全國為令名。

君子在末位，不能歌德聲。丁生怨在朝，王子歡自營。

歡怨非貞則，中和誠可經。

`

贈白馬王彪``并序

黃初四年五月，白馬王、任城王與余俱朝京師，會節氣。到洛陽，任城王薨。至七月，與白馬王還國。後有司以二王歸藩，道路宜異宿止，意每恨之。蓋以大別在數日，是用自剖，與王辭焉，憤而成篇。`

謁帝承明廬，逝將歸舊疆。清晨發皇邑，日夕過首陽。

伊洛廣且深，欲濟川無梁。汎舟越洪濤，怨彼東路長。

顧瞻戀城闕，引領情內傷。

大谷何寥廓，山樹鬱蒼蒼。霖雨泥我塗，流潦浩從橫。

中逵絕無軌，改轍登高崗。修坂造雲日，我馬玄以黃。

玄黃猶能進，我思鬱以紆。鬱紆將難進，親愛在離居。

本圖相與偕，中更不克俱。鴟梟鳴衡軏，豺狼當路衢。

蒼蠅間白黑，讒巧令親疏。欲還絕無蹊，攬轡止踟躕。

踟躕亦何留？相思無終極。秋風發微涼，寒蟬鳴我側。

原野何蕭條，白日忽西匿。歸鳥赴喬林，翩翩厲羽翼。

孤獸走索群，銜草不遑食。感物傷我懷，撫心長太息。

太息將何為？天命與我違。奈何念同生，一往形不歸。

孤魂翔故域，靈柩寄京師。存者忽復過，亡歿身自衰。

人生處一世，去若朝露晞。年在桑榆間，景響不能追。

自顧非金石，咄唶令心悲。

心悲動我神，棄置莫復陳。丈夫志四海，萬里猶比鄰。

恩愛苟不虧，在遠分日親。何必同衾幬，然後展殷勤。

憂思成疾疹，無乃兒女仁。倉卒骨肉情，能不懷苦辛？

苦辛何慮思，天命信可疑。虛無求列仙，松子久吾欺。

變故在斯須，百年誰能持？離別永無會，執手將何時？

王其愛玉體，俱享黃髮期。收淚即長路，援筆從此辭。

贈丁廙

嘉賓填城闕，豐膳出中廚。吾與二三子，曲宴此城隅。

秦箏發西氣，齊瑟揚東謳。餚來不虛歸，觴至反無餘。

我豈狎異人，朋友與我俱。大國多良材，譬海出明珠。

君子義休偫，小人德無儲。積善有餘慶，榮枯立可須。

滔蕩固大節，世俗多所拘。君子通大道，無願為世儒。

朔風

仰彼朔風，用懷魏都。願騁代馬，倏忽北徂。

凱風永至，思彼蠻方。願隨越鳥，翻飛南翔。

四氣代謝，懸景運周。別如俯仰，脫若三秋。

昔我初遷，朱華未希。今我旋止，素雪云飛。

俯降千仞，仰登天阻。風飄蓬飛，載離寒暑。

千仞易陟，天阻可越。昔我同袍，今永乖別。

子好芳草，豈忘爾貽。繁華將茂，秋霜悴之。

君不垂眷，豈云其誠。秋蘭可喻，桂樹冬榮。

絃歌蕩思，誰與銷憂。臨川慕思，何為汎舟。

豈無和樂，游非我鄰。誰忘汎舟，愧無榜人。

矯志

芳樹雖香，難以餌魚。尸位素餐，難以成居。

磁石引鐵，於金不連。大朝舉士，愚不聞焉。

抱璧途乞，無為貴寶。履仁遘禍，無為貴道。

鴛雛遠害，不羞卑棲。靈虬避難，不恥污泥。

都蔗雖甘，杖之必折。巧言雖美，用之必滅。

濟濟唐朝，萬邦作孚。逢蒙雖巧，必得良弓。

聖主雖知，必得英雄。螳蜋見歎，齊士輕戰。

越王軾蛙，國以死獻。道遠知驥，世偽知賢。

覆之幬之，順天之矩。澤如凱風，惠如時雨。

口為禁闥，舌為發機。門機之關，楛矢不追。

`

閨情``二首`

攬衣出中閨，逍遙步兩楹。閒房何寂寥，綠草被堦庭。

空穴自生風，百鳥翔南征。春思安可忘，憂戚與君并。

佳人在遠道，妾身單且煢。歡會難再逢，芝蘭不重榮。

人皆棄舊愛，君豈若平生。寄松為女蘿，依水如浮萍。

齎身奉衿帶，朝夕不墮傾。儻終顧盼恩，永副我中情。

有一美人，被服纖羅。妖姿艷麗，蓊若春華。

紅顏鞾曄，雲髻嵯峨。彈琴撫節，為我絃歌。

清濁齊均，既亮且和。取樂今日，遑恤其他。

三良

功名不可為，忠義我所安。

秦穆先下世，三臣皆自殘。生時等榮樂，既沒同憂患。

誰言捐軀易，殺身誠獨難。攬涕登君墓，臨穴仰天歎。

長夜何冥冥，一往不復還。黃鳥為悲鳴，哀哉傷肺肝。

責躬`并表`

臣植言：臣自抱釁歸藩，刻肌刻骨，追思罪戾，晝分而食，夜分而寢。誠以天網不可重罹，聖恩難可再恃。竊感相鼠之篇，無禮遄死之義，形景相弔，五情愧赧。以罪棄生，則違古賢夕改之勸；忍垢苟全，則犯詩人胡顏之譏。伏惟陛下德象天地，恩隆父母，施暢春風，澤如時雨。是以不別荊棘者，慶雲之惠也。七子均養者，鳲鳩之仁也。舍罪責功者，明君之舉也，矜愚愛能者，慈父之恩也。是以愚臣徘徊於恩澤，而不敢自棄者也。前奉詔書，臣等絕朝，心離志絕，自分黃耇永無執圭之望，不圖聖詔猥垂齒召。至止之日，馳心輦轂，僻處西館，未奉闕庭，踊躍之懷，瞻望反側，不勝犬馬戀主之情。謹拜表，并獻詩二首。詞旨淺末，不足采覽。貴露下情，冒顏以聞。臣植誠惶誠恐，頓首頓首，死罪死罪。

於穆顯考，時惟武皇。受命於天，寧濟四方。

朱旗所拂，九土披攘。玄化滂流，荒服來王。

越商越周，與唐比蹤。篤生我皇，奕世載聰。

武則肅烈，文則時雍。受禪於漢，君臨萬邦。

萬邦既化，率由舊章。廣命懿親，以藩王國。

帝曰爾侯，君茲青土。奄有海濱，方周于魯。

車服有輝，旗章有敘。濟濟雋乂，我弼我輔。

伊爾小子，恃寵驕盈。舉挂時網，動亂國經。

作藩作屏，先軌是隳。傲我皇使，犯我朝儀。

國有典刑，我削我黜。將寘于理，元兇是率。

明明天子，時惟篤類。不忍我刑，暴之朝肆。

違彼執憲，哀予小子。改封兗邑，于河之濱。

股肱弗置，有君無臣。荒淫之闕，誰弼余身。

煢煢僕夫，于彼冀方。嗟予小子，乃罹斯殃。

赫赫天子，恩不遺物。冠我玄冕，要我朱紱。

光光天使，我榮我華。剖符授玉，王爵是加。

仰齒金璽，俯執聖策。皇恩過隆，祗承怵惕。

咨我小子，頑凶是嬰。逝慚陵墓，存愧闕庭。

匪敢傲德，實恩是恃。威靈改加，足以沒齒。

昊天罔極，生命不圖。常懼顛沛，抱罪黃壚。

願蒙矢石，建旗東嶽。庶立毫釐，微功自贖。

危軀授命，知足免戾。甘赴江湘，奮戈吳越。

天啟其衷，得會京畿。遲奉聖顏，如渴如飢。

心之云慕，愴矣其悲。天高聽卑，皇肯照微。

情詩

微陰翳陽景，清風飄我衣。游魚潛綠水，翔鳥薄天飛。

眇眇客行士，徭役不得歸。始出嚴霜結，今來白露晞。

遊者歎黍離，處者歌式微。慷慨對嘉賓，悽愴內傷悲。

妬

嗟爾同衾，曾不是志。寧彼冶容，安此妬忌

芙蓉池

逍遙芙蓉池，翩翩戲輕舟。南楊雙栖鵠，北柳有鳴鳩。

`

雜詩``二首`

悠悠遠行客，去家千餘里。

出亦無所之，入亦無所止。

浮雲翳日光，悲風動地起。

美玉生磐石，寶劍出龍淵。

帝王臨朝服，秉此威百蠻。

□□歷見貴。雜糅□刀間。

言志

慶雲未時興，雲龍潛作魚。

神鸞失其儔，還從燕雀居。

七步詩

煮豆燃豆萁，漉豉以為汁。

萁在釜下燃，豆在釜中泣。

本是同根生，相煎何太急？

題未知

雙鶴俱遨遊，相失東海傍。雄飛竄北朔，雌驚赴南湘。

棄我交頸歡，離別各異方。不惜萬里道，但恐天網張。

* * *

