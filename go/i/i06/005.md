

## 曹子建集

##### 曹子建集
　　　`卷五`

* * *

### 樂府

箜篌引

置酒高殿上，親友從我游。中廚辦豐膳，烹羊宰肥牛。

秦箏何慷慨，齊瑟和且柔。陽阿奏奇舞，京洛出名謳。

樂飲過三爵，緩帶傾庶羞。主稱千金壽，賓奉萬年酬。

久要不可忘，薄終義所尤。謙謙君子德，磬折何所求。

驚風飄白日，光景馳西流。盛時不再來，百年忽我遒。

生存華屋處，零落歸山丘。先民誰不死，知命復何憂。

野田黃雀行

高樹多悲風，海水揚其波。利劍不在掌，結友何須多。

不見籬間雀，見鷂自投羅。羅家得雀喜，少年見雀悲。

拔劍捎羅網，黃雀得飛飛。飛飛摩蒼天，來下謝少年。

七哀

明月照高樓，流光正徘徊。上有愁思婦，悲歎有餘哀。

借問歎者誰，言是宕子妻。君行踰十年，孤妾常獨棲。

君若清路塵，妾若濁水泥。浮沈各異勢，會合何時諧？

願為西南風，長逝入君懷。君懷良不開，賤妾當何依。

鬬雞

游目極妙伎，清聽厭宮商。主人寂無為，眾賓進樂方。

長筵坐戲客，鬬雞觀閒房。群雄正翕赫，雙翹自飛揚。

揮羽邀清風，悍目發朱光。觜落輕毛散，嚴距往往傷。

長鳴入青雲，扇翼獨翱翔。願蒙狸膏助，常得擅此場。

`

升天行``二首`

乘蹻追術士，遠之蓬萊山。靈液飛素波，蘭桂上參天。

玄豹游其下，翔鵾戲其巔。乘風忽登舉，彷彿見眾仙。

扶桑之所出，乃在朝陽谿。中心陵蒼昊，布葉蓋天涯。

日出登東榦，既夕沒西枝。願得紆陽轡，回日使東馳。

仙人篇

仙人攬六著，對博太山隅。湘娥拊琴瑟，秦女吹笙竽。

玉樽盈桂酒，河伯獻神魚。四海一何局，九州安所如。

韓終與王喬，要我於天衢。萬里不足步，輕舉凌太虛。

飛騰踰景雲，高風吹我軀。回駕觀紫微，與帝合靈符。

閶闔正嵯峨，雙闕萬丈餘。玉樹扶道生，白虎挾門樞。

驅風游四海，東過王母廬。俯觀五嶽間，民生如寄居。

潛光養羽翼，進趨且徐徐。不見軒轅氏，乘龍出鼎湖。

徘徊九天上，與爾長相須。

`

妾薄命``二首`

攜玉手喜同車，比上雲閣飛除。釣臺蹇產清虛，池塘觀沼可娛。

仰泛龍舟綠波，俯擢神草枝柯。想彼宓妃洛河，退詠漢女湘娥。

日月既逝西藏，更會蘭室洞房。華燈步障舒光，皎若日出扶桑。

促樽合坐行觴，主人起舞娑盤。能者穴觸別端，騰觚飛爵闌干。

同量等色齊顏，任意交屬所歡。朱顏發外形蘭，袖隨禮容極情。

妙舞仙仙體輕，裳解履遺絕纓。俯仰笑喧無呈，覽持佳人玉顏。

齊舉金爵翠盤，手形羅袖良難。腕弱不勝珠環，坐者歎息舒顏。

御巾裛粉君傍，中有霍納都梁，雞舌五味雜香，

進者何人齊姜，恩重愛深難忘。

召延親好宴私，但歌杯來何遲。客賦既醉言歸，主人稱露未晞。

白馬篇

白馬飾金羈，連翩西北馳。借問誰家子？幽并遊俠兒。

少小去鄉邑，揚聲沙漠垂。宿昔秉良弓，楛矢何參差。

控弦破左的，右發摧月支。仰手接飛猱，俯身散馬蹄。

狡捷過猴猿，勇剽若豹螭。邊城多警急，虜騎數遷移。

羽檄從北來，厲馬登高堤。長驅蹈匈奴，左顧陵鮮卑。

棄身鋒刃端，性命安可懷。父母且不顧，何言子與妻。

名在壯士籍，不得中顧私。捐軀赴國難，視死忽如歸。

名都篇

名都多妖女，京洛出少年。寶劍直千金，被服麗且鮮。

鬬雞東郊道，走馬長楸間。馳聘未能半，雙兔過我前。

攬弓捷鳴鏑，長驅上南山。左挽因右發，一縱兩禽連。

餘巧未及展，仰手接飛鳶。觀者咸稱善，眾工歸我妍。

我歸宴平樂，美酒斗十千。膾鯉臇胎鰕，炮鼈炙熊蹯。

鳴儔嘯匹侶，列坐竟長筵。連翩擊鞠壤，巧捷惟萬端。

白日西南馳，光景不可攀。雲散還城邑，清晨復來還。

薤露行

天地無窮極，陰陽轉相因。人居一世間，忽若風吹塵。

願得展功勤，輸力於明君。懷此王佐才，慷慨獨不群。

鱗介尊神龍，走獸宗麒麟。蟲獸猶知德，何況於士人。

孔氏刪詩書，王業粲已分。騁我徑寸翰，流藻垂華芬。

`

豫章行``二首`

窮達難豫圖，禍福信亦然。虞舜不逢堯，耕耘處中田。

太公不遭文，漁釣終渭川。不見魯孔丘，窮困陳蔡間。

周公下白屋，天下稱其賢。

鴛鴦自朋親，不若比翼連。他人雖同盟，骨肉天性然。

周公穆康叔，管蔡則流言。子臧讓千乘，季札慕其賢。

美女行

美女妖且閒，采桑歧路間。柔條紛冉冉，落葉何翩翩。

攘袖見素手，皓腕約金環。頭上金爵釵，腰佩翠琅玕。

明珠交玉體，珊瑚間木難。羅衣何飄飄，輕裾隨風還。

顧眄遺光采，長嘯氣若蘭。行徒用息駕，休者以忘餐。

借問女何居？乃在城南端。青樓臨大路，高門結重關。

容華耀朝日，誰不希令顏。媒氏何所營？玉帛不時安。

佳人慕高義，求賢良獨難。眾人徒嗷嗷，安知彼所觀。

盛年處房室，中夜起長歎。

艷歌

出自薊北門，遙望湖池桑。枝枝自相植，葉葉自相當。

遊仙

人生不滿百，歲歲少歡娛。意欲奮六翮，排霧凌紫虛。

蟬蛻同松喬，翻跡登鼎湖。翱翔九天上，騁轡遠行游。

東觀扶桑曜，西臨弱水流。北極玄天渚，南翔陟丹丘。

五游詠

九州不足步，願得凌雲翔。逍遙八紘外，游目歷遐荒。

披我丹霞衣，襲我素霓裳。華蓋芳菴藹，六龍仰天驤。

曜靈未移景，倏忽造昊蒼。閶闔啟丹扉，雙闕曜朱光。

徘徊文昌殿，登陟太微堂。上帝休西欞，群后集東廂。

帶我瓊瑤佩，漱我沆瀣漿。踟躕玩靈芝，徙倚弄華芳。

王子奉仙藥，羨門進奇方。服食享遐紀，延壽保無疆。

梁甫行

八方各異氣，千里殊風雨。劇哉邊海民，寄身於草墅。

妻子像禽獸，行止依林阻。柴門何蕭條，狐兔翔我宇。

丹霞蔽日行

紂為昏亂，虐殘忠正。周室何隆，一門三聖。

牧野致功，天亦革命。漢祚之興，秦階之衰。

雖有南面，王道陵夷。炎光再幽，忽滅無遺。

怨歌行

為君既不易，為臣良獨難。忠信事不顯，乃有見疑患。

周公佐成王，金縢功不刊。推心輔王政，二叔反流言。

待罪居東國，泫涕常流連。皇靈大動變，震雷風且寒。

拔樹偃秋稼，天威不可干。素服開金縢，感悟求其端。

公旦事既顯，成王乃哀歎。吾欲竟此曲，此曲悲且長。

今日樂相樂，別後莫相忘。

善哉行

來日大難，口燥脣乾。今日相樂，皆當喜歡。

經歷名山，芝草翩翩。仙人王喬，奉藥一丸。

自惜袖短，內手知寒。慚無靈輒，以救趙宣。

月沒參橫，北斗闌干。親友在門，飢不及餐。

歡日尚少，戚日苦多。以何忘憂，彈箏酒歌。

淮南八公，要道不煩，參駕六龍，遊戲雲端。

君子行

君子防未然，不處嫌疑間。瓜田不納履，李下不整冠。

叔嫂不親授，長幼不並肩。和光得其柄，謙恭甚獨難。

周公下白屋，吐哺不及餐。一沐三握髮，後人稱聖賢。

平陵東

閶闔開，天衢通，被我羽衣乘飛龍。

乘飛龍，與仙期，東上蓬萊采靈芝。

靈芝采之可服食，年若王父無終極。

苦思行

綠蘿緣玉樹，光耀粲相輝。下有兩真人，舉翅翻高飛。

我心何踴躍，思欲攀雲追。鬱鬱西嶽顛，石室青青與天連。

中有耆年一隱士，鬚髮皆皓然。策杖從我游，教我要忘言。

遠遊篇

遠遊臨四海，俯仰觀洪波。大魚若曲陵，乘浪相經過。

靈鼇戴方丈，神嶽儼嵯峨。仙人翔其隅，玉女戲其阿。

瓊蕊可療飢，仰首吸朝霞。崑崙本吾宅，中州非我家。

將歸謁東父，一舉超流沙。鼓翼舞時風，長嘯激清歌。

金石固易弊，日月同光華。齊年與天地，萬乘安足多。

吁嗟篇

吁嗟此轉蓬，居世何獨然。長去本根逝，宿夜無休閒。

東西經七陌，南北越九阡。卒遇迴風起，吹我入雲間。

自謂終天路，忽然下沉泉。驚飆接我出，故歸彼中田。

當南而更北，謂東而反西。宕宕當何依？忽亡而復存。

飄颻周八澤，連翩歷五山。流轉無恆處，誰知吾苦艱。

願為中林草，秋隨野火燔。糜滅豈不痛，願與株荄連。

鰕䱇篇

鰕䱇游潢潦，不知江海流。燕雀戲藩柴，安識鴻鵠游。

世士誠明性，大德固無儔。駕言登五嶽，然後小陵丘。

俯觀上路人，勢利惟是謀。讎高念皇家，遠懷柔九州。

撫劍而雷音，猛氣縱橫浮。汎泊徒嗷嗷，誰知壯士憂。

種葛篇

種葛南山下，葛藟自成陰。與君初婚時，結髮恩義深。

歡愛在枕席，宿昔同衣衾。竊慕棠棣篇，好樂和瑟琴。

行年將晚暮，佳人懷異心。恩紀曠不接，我情遂抑沉。

出門當何顧？徘徊步北林。下有交頸獸，仰見雙棲禽。

攀枝長歎息，淚下沾羅衿。良馬知我悲，延頸對我吟。

昔為同池魚，今為商與參。往古皆歡遇，我獨困於今。

棄置委天命，悠悠安可任？

浮萍篇

浮萍寄清水，隨風東西流。結髮辭嚴親，來為君子仇。

恪勤在朝夕，無端獲罪尤。在昔蒙恩惠，和樂如瑟琴。

何意今摧頹，曠若商與參。茱萸自有芳，不若桂與蘭。

新人雖可愛，不若故人歡。行雲有反期，君恩儻中還。

慊慊仰天歎，愁心將何愬。日月不恆處，人生忽若遇。

悲風來入帷，淚下如垂露。散篋造新衣，裁縫紈與素。

惟漢行

太極定二儀，清濁始以形。三光照八極，天道甚著明。

為人立君長，欲以遂其生。行仁章以瑞，變故誡驕盈。

神高而聽卑，報若響應聲。明主敬細微，三季瞢天經。

二皇稱至化，盛哉唐虞庭。禹湯繼厥德，周亦致太平。

在昔懷帝京，日昃不敢寧。濟濟在公朝，萬載馳其名。

門有萬里客

門有萬里客，問君何鄉人？褰裳起從之，果得心所親。

挽衣對我泣，太息前自陳：

本是朔方士，今為吳越民。行行將復行，去去適西秦。

`桂之樹行`

桂之樹，桂之樹，桂生一何麗佳。

揚朱華而翠葉，流芳布天涯。上有棲鸞，下有蟠螭。

桂之樹，得道之真。人咸來會講仙，教爾服食日精。

要道甚省不煩，淡泊無為自然。

乘蹻萬里之外，去留隨意所欲存。

高高上際於眾外，下下乃窮極地天。

`當牆欲高行`

龍欲升天須浮雲，人之仕進待中人。

眾口可以鑠金，讒言三至，慈母不親。

憤憤俗間，不辨偽真，願欲披心自說陳。

君門以九重，道遠河無津。

`當欲游南山行`

東濟廣且深，由卑下百川。五嶽雖高大，不逆垢與塵。

良木不十圍，洪條無所因。長者能博愛，天下寄其身。

大匠無棄材，船車用不均。錐刀各異能，何所獨卻前。

嘉善而矜愚，大聖亦同然。仁者各壽考，四坐咸萬年。

`當事君行`

人生有所貴尚，出門各異情。朱紫更相奪色，雅鄭異音聲。

好惡隨所愛憎，追舉逐聲名。百心可事一君，巧詐寧拙誠。

`當車以駕行`

歡坐玉殿，會諸貴客。侍者行觴，主人離席。

顧視東西廂，絲竹與鞞鐸。不醉無歸來，明燈以繼夕。

`飛龍篇`

晨游泰山，雲霧窈窕。忽逢二童，顏色鮮好。

乘彼白鹿，手翳芝草。我知真人，長跪問道。

西登玉堂，金樓複道。授我仙藥，神皇所造。

教我服食，還精補腦。壽同金石，永世難老。

`盤石篇`

盤石山巔石，飄颻澗底蓬。我本太山人，何為客淮東？

蒹葭彌斥土，林木無芬重。岸巖若崩缺，湖水何洶洶。

蚌蛤被濱涯，光采如錦虹。高彼凌雲霄，浮氣象螭龍。

鯨脊若丘陵，鬚若山上松。呼吸吞船欐，澎濞戲中鴻。

方舟尋高價，珍寶麗以通。一舉必千里，乘颸舉帆幢。

經危履險阻，未知命所鍾。常恐沉黃壚，下與黿鼈同。

南極蒼梧野，游盼窮九江。中夜指參辰，欲師當定從。

仰天長太息，思想懷故邦。乘桴何所志，吁嗟我孔公。

`驅車篇`

驅車揮駑馬，東到奉高城。神哉彼泰山，五嶽專其名。

隆高貫雲霓，嵯峨出太清。周流二六候，間置十二亭。

上下涌醴泉，玉石揚華英。東北望吳野，西眺觀日精。

魂神所繫屬，逝者感斯征。王者以歸天，效厥元功成。

歷代無不遵，禮記有品程。探策或長短，唯德享利貞。

封者七十帝，軒皇元獨靈。餐霞漱沆瀣，毛羽被身形。

發舉蹈虛廓，徑庭升窈冥。同壽東父年，曠代永長生。

`聖皇篇`

聖皇應曆數，正康帝道休。九州咸賓服，威德洞八幽。

三公奏諸王，不得久淹留。藩位任至重，舊章咸率由。

侍臣省文奏，陛下體仁慈。沉吟有愛戀，不忍聽可之。

迫有官典憲，不得顧恩私。諸王當就國，璽綬何累縗。

便時舍外殿，宮省寂無人。主上增顧念，皇母懷苦辛。

何以為贈賜，傾府竭寶珍。文錢百億萬，采帛若烟雲。

乘輿服御物，錦羅與金銀。龍旂垂九旒，羽蓋參班輪。

諸王自計念，無功荷厚德。思一效筋力，糜軀以報國。

鴻臚擁節衛，副使隨經營。貴戚並出送，夾道交輜軿。

車服齊整設，韡曄耀天精。武騎衛前後，鼓吹簫笳聲。

祖道魏東門，淚下霑冠纓。扳蓋因內顧，俛仰慕同生。

行行將日暮，何時還闕庭。車輪為徘徊，四馬躊躇鳴。

路人尚酸鼻，何況骨肉情。

`靈芝篇`

靈芝生天地，朱草被洛濱。榮華相晃耀，光采曄若神。

古時有虞舜，父母頑且嚚。盡孝於田壠，烝烝不違仁。

伯瑜年七十，綵衣以娛親。慈母笞不痛，歔欷涕霑巾。

丁蘭少失母，自傷早孤煢。刻木當嚴親，朝夕致三牲。

暴子見陵侮，犯罪以亡形。丈人為泣血，免戾全其名。

董永遭家貧，父老財無遺。舉假以供養，傭作致甘肥。

責家填門至，不知何用歸。天靈感至德，神女為秉機。

歲月不安居，鳴呼我皇考。生我既已晚，棄我何其早。

蓼莪誰所興，念之令人老。退詠南風詩，灑淚滿褘抱。

亂曰：

聖皇君四海，德教朝夕宣。萬國咸禮讓，百姓家肅虔。

庠序不失儀，孝悌處中田。戶有曾閔子，比屋皆仁賢。

髫齓無夭齒，黃髮盡其年。陛下三萬歲，慈母亦復然。

`大魏篇`

大魏應靈符，天祿方甫始。聖德致泰和，神明為驅使。

左右為供養，中殿宜皇子。陛下長壽考，群臣拜賀咸悅喜。

積善有餘慶，寵祿固天常。眾喜填門至，臣子蒙福祥。

無患及陽遂，輔翼我聖皇。眾吉咸集會，凶邪姦惡並滅亡。

黃鵠遊殿前，神鼎周四阿。玉馬充乘輿，芝蓋樹九華。

白虎戲西除，舍利從辟邪。騏驥躡足舞，鳳皇拊翼歌。

豐年大置酒，玉樽列廣庭。樂飲過三爵，朱顏暴已形。

式宴不違禮，君臣歌鹿鳴。樂人舞鼙鼓，百官雷抃讚若驚。

儲禮如江海，積善若陵山，皇嗣繁且熾，孫子列曾玄。

群臣咸稱萬歲，陛下長壽樂年。御酒停未飲，貴戚跪東廂。

侍人承顏色，奉進金玉觴。此酒亦真酒，福祿當聖皇。

陛下臨軒笑，左右咸歡康。杯來一何遲，群僚以次行。

賞賜累千億，百官並富昌。

`精微篇`

精微爛金石，至心動神明。杞妻哭死夫，梁山為之傾。

子丹西質秦，烏白馬角生。鄒衍囚燕市，繁霜為夏零。

關東有賢女，自字蘇來卿。壯年報父仇，身沒垂功名。

女休逢赦書，白刃幾在頸。俱上列仙籍，去死獨就生。

太倉令有罪，遠徵當就拘。自悲居無男，禍至無與俱。

緹縈痛父言，荷擔西上書。盤桓北闕下，泣淚何漣如。

乞得並姊弟，沒身贖父軀。漢文感其義，肉刑法用除。

其父得以免，辯義在列圖。多男亦何為，一女足成居。

簡子南渡河，津吏廢舟船。執法將加刑，女娟擁櫂前。

妾父聞君來，將涉不測淵。畏懼風波起，禱祝祭名川。

備禮饗神祇，為君求福先。不勝釂祀誠，教令犯罰艱。

君必欲加誅，乞使知罪愆。妾願以身代，至誠感蒼天。

國君高其義，其父用赦原。河激奏中流，簡子知其賢。

歸娉為夫人，榮寵超後先。辯女解父命，何況健少年。

黃初發和氣，明堂德教施。治道致太平，禮樂風俗移。

刑錯民無枉，怨女復何為。聖皇長壽考，景福常來儀。

`孟冬篇`

孟冬十月，陰氣厲清。武官誡田，講旅統兵。

元龜襲吉，元光著明。蚩尤蹕路，風弭雨停。

乘輿啟行，鷥鳴幽軋。虎賁采騎，飛象珥鶡。

鐘鼓鏗鏘，簫管嘈喝。萬騎齊鑣，千乘等蓋。

夷山填谷，平林滌藪。張羅萬里，盡其飛走。

趯趯狡兔，揚白跳翰。獵以青骹，掩以脩竿。

韓盧宋鵲，呈才騁足。噬不盡緤，牽麋掎鹿。

魏氏發機，養基撫弦。都盧尋高，搜索猴猿。

慶忌孟賁，蹈谷超巒。張目決眥，髮怒穿冠。

頓熊扼虎，蹴豹搏貙。氣有餘勢，負象而趨。

獲車既盈，日側樂終。罷役解徒，大饗離宮。

亂曰：

聖皇臨飛軒，論功校獵徒。死禽積如京，流血成溝渠。

明詔大勞賜，太官供有無。走馬行酒醴，驅車布肉魚。

鳴鼓舉觴爵，擊鍾釂無餘。絕網縱麟麑，弛罩出鳳雛。

收功在羽校，威靈振鬼區。陛下長歡樂，永世合天符。

`棄婦篇`

石榴植前庭，綠葉搖縹青。丹華灼烈烈，璀采有光榮。

光榮曄流離，可以處淑靈。有鳥飛來集，拊翼以悲鳴。

悲鳴夫何為，丹華實不成。拊心長歎息，無子當歸寧。

有子月經天，無子若流星。天月相終始，流星沒無精。

棲遲失所宜，下與瓦石并。憂懷從中來，歎息通雞鳴。

反側不能寐，逍遙於前庭。踟躕還入房，肅肅帷幕聲。

搴帷更攝帶，撫絃調鳴箏。慷慨有餘音，要妙悲且清。

收淚長歎息，何以負神靈。招搖待霜露，何必春夏成。

晚穫為良實，願君且安寧。

`長歌行`

墨出青松之煙，筆出狡兔之翰。

古人感鳥跡，文字有改判。

`苦熱行`

行遊到日南，經歷交阯鄉。

苦熱但暴露，越夷水中藏。

`結客篇`

結客少年場，報怨洛北荒。

利劍鳴手中，一擊兩尸僵。

`陌上桑`

望雲際，有真人，安得輕舉繼清塵。執電鞭，馳飛麟。

`天地篇`

復為時所拘，羈紲作微臣。

`樂府歌`

膠漆至堅，浸之則離；皎皎素絲，隨染色移。

君不我棄，讒人所為。

`樂府`

市肉取肥，沽酒取醇。交觴接杯，以致殷勤。

`樂府歌詞`

所齎千金之寶劍，通犀文玉間碧璵。

翡翠飾雞璧，標首明月珠。

`樂府歌`

巢許蔑四海，商賈爭一錢。

* * *

