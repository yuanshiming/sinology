

## 曹子建集

##### 曹子建集
　　　`卷六`

* * *

### 頌

皇子生頌

於聖我后，憲章前志。克纂二皇，三靈昭事。

祗肅郊廟，明德敬惠。潛和積吉，鍾天之釐。

嘉月令辰，篤生聖嗣。天地降祥，儲君應祉。

慶由一人，萬國作喜。喁喁萬國，岌岌群生。

稟命我后，綏之則榮。長為臣職，終天之經。

仁聖奕代，永載明明。同年上帝，休祥淑禎。

藩臣作頌，光流德聲。吁嗟卿士，祗承予聽。

`玄俗頌`

玄俗妙識，飢餌神穎。在陰倏游，即陽無景。

逍遙北嶽，凌霄引領。揮霧昊天，含神自靜。

`母儀頌`

殷湯令妃，有莘之女。仁教內修，度儀以處。

清謐后宮，九嬪有序。伊為媵臣，遂作元輔。

`明賢頌`

於鑠姜后，光配周宣。非禮不動，非禮不言。

晏起失朝，永巷告愆。王用勤政，萬國以虔。

`學官頌``并序

自五帝典絕，三皇禮廢，應期命世，齊賢等聖者，莫高於孔子也。故有若曰：「出乎其類，拔乎其萃，誠所謂性與天道不可得而聞矣。」`

由也務學，名在前志，宰予晝寢，糞土作誡。

過庭子弟，詩禮明記。歌以詠言，文以騁志。

予今不述，后賢曷識。於鑠尼父，生民之傑。

性與天成，該聖備藝。德倫三五，配皇作烈。

玄鏡獨鑒，神明昭晰。仁塞宇宙，志凌雲霓。

學者三千，莫不俊乂。惟仁是憑，惟道足恃。

鑽仰彌高，請益不已。

`社頌``并序

余前封鄄城侯，轉雍丘，皆遇荒土，宅宇初造。以府庫尚豐，志在繕宮室，務園圃而已。農桑一無所營。經離十載，塊然守空，饑寒備嘗。聖朝愍之，故封此縣。田則一州之膏腴，桑則天下之甲第。故封此桑，以為田社。乃作頌云：`

於惟太社，官名后土。是曰句龍，功著上古。

德配帝王，實為靈主。克明播植，農正曰柱。

尊以作稷，豐年是與。義與社同，方神北宇。

建國承家，莫不攸敘。

`宜男花頌`

草號宜男，既曄且貞。其貞伊何？惟乾之嘉。

其曄伊何？綠葉丹花。光采曜晃，配彼朝日。

君子耽樂，好和琴瑟。固作螽斯，惟立孔臧。

福濟大姒，永世克昌。

`冬至獻襪履頌``并表`

伏見舊儀，國家冬至獻履貢襪，所以迎福踐長，先臣或為之頌。臣既玩其嘉藻，願述朝慶。千載昌期，一陽嘉節。四方交泰，萬物昭蘇。亞歲迎祥，履長納慶，不勝感節。情繫帷幄，拜表奉賀，并獻白紋履七量，襪若干副，茅茨之陋，不足以入金門，登玉臺也。上表以聞，謹獻。

玉趾既御，履和蹈貞。行與祿邁，動以祥并。

南窺北戶，西巡王城。翱翔萬域，聖體浮輕。

###

碑

`制命宗聖侯孔羨奉家祀碑`

維黃初元年，大魏受命，胤軒轅之高縱，紹虞氏之遐統，應歷數以改物，揚仁風以作教。於是揖五瑞，班宗彝，鈞衡石，同度量。秩群祀於無文，順天時以布化。既乃緝熙聖緒，紹顯上世，追存二代三愘之禮，兼紹宣尼褒成之後，以魯縣百戶，命孔子二十一世孫議郎孔羨為宗聖侯，以奉孔子之祀。

制詔三公曰：「昔仲尼姿大聖之才，懷帝王之器，當衰周之末，而無受命之運，□生乎魯衛之朝，教化乎汶泗之上。栖栖焉，皇皇焉，欲屈己以存道，貶身以救世。當時王公終莫能用。乃追考五代之禮，修素王之事，因魯史而制春秋，就大師而正雅頌。俾千載之後，莫不采其文以述作，卬其聖以成謀，咨可謂命世大聖，億載之師表者已。遭天下大亂，百祀墮壞，舊居之廟毀而不修，褒成之後絕而莫繼，闕里不聞講誦之聲，四時不睹烝嘗之位。斯豈所謂祟化報功、盛德百世必祀者哉！嗟乎，朕甚憫焉！其以議郎孔羨為宗聖侯，邑百戶，奉孔子之祀。」令魯郡修起舊廟，置百戶卒吏以守衛之。又於其外廣為屋宇，以居學者。

於是魯之父老諸生遊士，睹廟堂之始復，觀俎豆之初設，嘉聖靈於髣髴，想禎祥之來集。乃慨然而歎曰：「大道衰廢，禮學滅絕三十餘年。皇上懷仁聖之懿德，兼二儀之化育，廣大苞於無方，淵恩淪於不測。故自受命以來，天人咸和，神氣烟煴，嘉瑞踵武，休徵屢臻。殊俗解編髮而慕義，遐夷越險阻而來賓。雖太皓遊龍以君世，虞氏儀鳳以臨民，伯禹命元宮而為夏后，西伯由岐社而為周文，尚何足稱於大魏哉！若乃紹繼微絕，興修廢宮，疇咨稽古，崇配乾坤，允神明之所福祚，宇內之所歡欣也。豈徒魯邦而已哉！」

爾乃感殷人路寢之義，嘉先民泮宮之事。以為高宗、僖公，蓋嗣世之王，諸侯之國耳，猶著德於名頌，騰聲乎千載。況今聖皇肇造區夏，創業垂統，受命之日，曾未下輿，而褒祟大聖。隆化如此，能無頌乎！乃作頌曰：

煌煌大魏，受命溥將。繼體黃虞，含夏苞商。

降釐下土，廓清三光。群祀咸秩，靡事不綱。

嘉彼玄聖，有邈其靈。遭世霿亂，莫顯其榮。

褒成既絕，寢廟斯傾，闕里蕭條，靡歆靡馨。

我皇悼之，尋其世武，乃建宗聖，以紹厥後。

修復舊堂，豐其甍宇。莘莘學徒，爰居爰處。

王教既備，群小遄沮。魯道以興，永作憲矩。

洪聲豈遐，神祗來和，休徵雜遝，瑞我邦家。

內光區域，外被荒遐。殊方重譯，搏拊揚歌。

於赫四聖，運世應期。仲尼既沒，文亦在茲。

彬彬我后，越而五之。並於億載，如山之基。

###

贊

庖犧贊

木德風姓，八卦創焉。龍瑞名官，法地象天。

庖廚祭祀，網罟魚畋。瑟以像時，神德通玄。

`女媧贊`

古之國君，造簧作笙。禮物未就，軒轅纂成。

或云二皇，人首蛇形。神化七十，何德之靈。

`神農贊`

少典之胤，火德承木。造為耒耜，導民播榖。

正為雅琴，以暢風俗。

`黃帝贊`

少典之孫，神明聖哲。土德承火，赤帝是滅。

服牛乘馬，衣裳是制。雲氏名官，功冠五帝。

`少昊贊`

祖自軒轅，青陽之裔。金德承土，儀鳳帝世。

官鳥號名，殊職別系。農正扈氏，各有品制。

`顓頊贊`

昌意之子，祖自軒轅。始誅九黎，水德統天。

以國為號，風化神宣。威暢八極，靡不祗虔。

`帝嚳贊`

祖自軒轅，玄囂之裔。生言其名，木德帝世。

撫寧天地，神聖靈察。教弭四海，明並日月。

`帝堯贊`

火德統位，父則高辛。克平共工，萬國同塵。

調適陰陽，其惠如春。巍巍成功，配天則神。

`帝舜贊`

顓頊之族，重瞳神聖。克協頑瞽，應唐莅政。

除凶舉俊，以齊七政。應歷受禪，顯天之命。

`夏禹贊`

吁嗟天子，拯世濟民。克卑宮室，致孝鬼神。

蔬食薄服，黻冕乃新。厥德不回，其誠可親。

亶亶其德，溫溫其仁。尼稱無間，何德之純。

`殷湯贊`

殷湯代夏，諸侯振仰。放桀鳴條，南面以王。

桑林之禱，炎災克償。伊尹佐治，可謂賢相。

`湯禱桑林贊`

惟殷之世，炎旱七年。湯禱桑林，祈福於天。

剪髮離爪，自以為牲。皇靈感應，時雨以零。

`周文王贊`

於赫聖德，實惟文王。三分有二，猶服事商。

化加虞芮，傍暨四方。王業克昭，武嗣遂光。

`周武王贊`

桓桓武王，繼世滅殷。咸任尚父，且作商臣。

功冒四海，救世濟民。天下宗周，萬國是賓。

`周公贊`

成王即位，年尚幼稚。周公居攝，四海慕利。

罰叛柔服，祥應仍至。誦長反政，達夫忠義。

`周成王贊`

成王繼武，賢聖保傅。年雖幼稚，岐嶷有素。

初疑周公，終焉克寤。旦奭佐治，遂致刑錯。

`漢高帝贊`

屯雲斬蛇，靈母告祥。朱旗既抗，九野披攘。

禽嬰克羽，掃滅英雄。承機帝世，功著武湯。

`漢文帝贊`

孝文即位，愛物儉身。驕吳撫越，匈奴和親。

納諫赦罪，以德讓民。殆至刑錯，萬國化淳。

`漢景帝贊`

景帝明德，繼文之則。肅清王室，克滅七國。

省役薄賦，百姓殷昌。風移俗易，齊美成康。

`漢武帝贊`

世宗光光，文武是攘。威震百蠻，恢拓土疆。

簡定律歷，辨修舊章。封天禪土，功越百王。

`姜嫄簡狄贊`

嚳有四妃，子皆為王。帝摯早崩，堯承天綱。

玄鳥大跡，殷周美祥。稷契既生，翊化虞唐。

`班婕妤贊`

有德有言，實惟班婕。盈沖其驕，窮其厭悅。

在夷貞艱，在晉正接。臨飆端幹，衝霜振葉。

`吹雲贊`

天地變化，是生神物。

吹雲吐潤，浮雲蓊鬱。

`赤雀贊`

西伯積德，天命攸顧。赤雀銜書，爰集昌戶。

瑞為天使，和氣所致。嗟爾後王，昌期而至。

`許由巢父池王贊`

堯禪許由，巢父是恥。穢其溷聽，臨河洗耳。

池主是讓，以水為濁。嗟此三士，清足厲俗。

`卞隨贊`

湯將伐桀，謀於卞子。既聞讓位，隨以為恥。

薄於殷世，著自污己。自投潁水，清風邈矣。

`商山四皓贊`

嗟爾四皓，避秦隱形。劉項之爭，養志弗營。

不應朝聘，保節全貞。應命太子，漢嗣以寧。

`三鼎贊`

鼎質之精，古之神器。黃帝是鑄，以像太一。

能輕能重，知凶識吉。世衰則隱，世和則出。

`禹治水贊`

嗟夫夏禹，實勞水功。西鑿龍門，疏河道江。

梁岐既闢，九州以同。天錫玄圭，奄有萬邦。

`禹渡河贊`

禹濟於河，黃龍負船。舟人並懼，禹歎仰天。

予受大運，勤功恤民，死亡命也，龍乃弭身。

`長樂觀畫贊`

妙哉平安君，才巧若神。

辭賦之作，華若望春。

`古冶子等贊`

齊彊接子，勇節徇名。

虎門之博，忽晏置釁。矜而自伐，輕死重分。

###

銘

`承露盤銘``并序

夫形能見者莫如高，物不朽者莫如金，氣之清者莫如露，盛之安者莫如盤。皇帝乃詔有司鑄銅建承露盤，在芳林園中。莖長十二丈，大十圍。上盤徑四尺九寸，下盤徑五尺。銅龍繞其根，龍身長一丈，背負兩子。自立於芳林園，甘露乃降，使臣為頌銘。銘曰：`

岧岧承露，峻極太清。神君礧磈，洪基嶽停。

下潛醴泉，上受雲英。和氣四充，翔鳳所經。

匪我明君，孰能經營。近歷躔度，三光朗明。

殊俗歸義，祥瑞混并。鸞鳳晨棲，甘露宵零。

神物攸協，高而不傾。奉天戴巍，恭統神器。

固若露盤，長存永貴。賢聖繼跡，奕世明德。

不忝先功，保茲皇極。垂祚億兆，永荷天秩。

`寶刀銘`

造茲寶刀，既礱既礪。

匪以尚武，予身是衛。麟角匪觸，鸞距匪蹶。

* * *

