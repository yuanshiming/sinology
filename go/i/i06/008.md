

## 曹子建集

##### 曹子建集
　　　`卷八`

* * *

### 令

黃初五年令

令：夫遠不可知者，天也；近不可知者，人也。傳曰：「知人則哲，堯猶病諸。」諺曰：「人心不同，其若面焉。」「唯女子與小人為難養也，近之則不遜，遠之則有怨。」詩云：「憂心悄悄，慍於群小。」自世間人從，或受寵而背恩，或無故而入叛。違顧左右，曠然無信。大嚼者咋斷其舌，右手執斧，左手執鉞，傷夷一身之中，尚有不可信，況於人乎？唯無深瑕潛釁，隱過匿愆，乃可以為人。君上行刀鋸於左右耳，前後無其人也。諺曰：「穀千駑，不如養一驢。」又曰：「穀駑養虎，大無益也。」乃知韓昭侯之使藏弊袴，良有以也。使臣有三品，有可以仁義化者，有可以恩惠驅者。此二者不足以導之，則當以刑罰使之，刑罰復不足以率之，則明主所以不畜。故唐堯至仁，不能容無益之子；湯武至聖，不能養無益之臣。九折臂知為良醫，吾知所以待下矣。諸吏各敬爾在位，孤推一概之平。功之宜賞，於疏必與；罪之宜戮，在親不赦。此令之行，有若皎日。於戲，群臣其覽之哉。

黃初六年令

令：吾昔以信人之心無忌於左右，深為東郡太守王機、防輔吏倉輯等任所誣白，獲罪聖朝。身輕於鴻毛，而謗重於太山。賴蒙帝王天地之仁，違百師之典議，舍三千之首戾，反我舊居，襲我初服，雲雨之施焉有量哉。反旋在國，揵門退掃，形景相守，出入二載。機等吹毛求瑕，千端萬緒，然終無可言者。及到雍，又為監官所舉，亦以紛若，於今復三年矣。然卒歸不能有病於孤者，信心足以貫於神明也。昔雄渠李廣，武發石開；鄒子囚燕，中夏霜下；杞妻哭梁，山為之崩。固精神可以動天地金石，何況於人乎。今皇帝遙過鄙國，曠然大赦，與孤更始。欣笑和樂以歡孤，隕涕咨嗟以悼孤。豐賜光厚，資重千金，損乘輿之副，竭中黃之府，名馬充廄，驅牛塞路。孤以何德，而當斯惠。孤以何功，而納斯貺。富而不吝，寵至不驕者，則周公其人也。孤小人爾，身更以榮為戚，何者？將恐簡易之尤出於細微，脫爾之愆一朝復露也。故欲修吾往業，守吾初志。欲使皇帝恩在摩天，使孤心常存入地。將以全陛下厚德，究孤犬馬之年，此難能也，然孤固欲行眾人之所難。詩曰：「德輶如毛，民鮮克舉之。」此之謂也。故為此令，著於宮門。欲使左右共觀志焉。

###

文

`誥咎文``并序`

五行致災，先史咸以為應政而作。天地之氣自有變動，未必政治之所興致也。於時大風，發屋拔木，意有感焉。聊假天帝之命，以誥咎祈福。辭曰：

上帝有命，風伯雨師。夫風以動氣，雨以潤時，陰陽協和，庶物以滋。亢陽害苗，暴風傷條，伊周是過，在湯斯遭。桑林既禱，慶雲克舉，偃禾之復，姬公去楚。況我皇德，承天統民，禮敬川嶽，祗肅百神。享茲元吉，釐福日新。至若炎旱赫羲，飆風扇發，嘉卉以委，良木以拔。何谷宜填？何山應伐？何靈宜論？何神宜謁？於是五靈振悚，皇祗赫怒，招搖驚怯，欃槍奮斧。河伯典澤，屏翳司風，迴呵飛廉，顧叱豐隆。息飆遏暴，元敕華嵩，慶雲是興，效厥年豐。遂乃沉陰坱圠，甘澤微微，雨我公田，爰暨于私。黍稷盈疇，芳草依依，靈禾重穗，生彼邦畿，年登歲豐，民無餒飢。

釋愁文

予以愁慘，行吟路邊，形容枯悴，憂心如醉。有玄靈先生見而問之曰：「子將何疾以至於斯？」答曰：「吾所病者，愁也。」先生曰：「愁是何物，而能病子乎？」答曰：「愁之為物，惟惚惟怳，不召自來，推之弗往。尋之不知其際，握之不盈一掌。寂寂長夜，或群或黨。去來無方，亂我精爽。其來也難退，其去也易追。臨餐困於哽咽，煩冤毒於酸嘶。加之以粉飾不澤，飲之以兼肴不肥，溫之以金石不消，摩之以神膏不希，授之以巧笑不悅，樂之以絲竹增悲。醫和絕思而無措，先生豈能為我蓍龜乎？」先生作色而言曰：「予徒辯子之愁形，未知子愁所由而生，我獨為子言其發矣。方今大道既隱，子生末季。沉溺流俗，眩惑名位，濯纓彈冠，諮諏榮貴。坐不安席，食不終味，遑遑汲汲，或憔或悴。所鬻者名，所拘者利，良由華薄，凋損正氣。吾將贈子以無為之藥，給子以淡薄之湯，刺子以玄虛之鍼，灸子以淳朴之方，安子以恢廓之宇，坐子以寂寞之床。使王喬與子遨遊而逝，黃公與子詠歌而行，莊生與子具養神之饌，老聃與子致愛性之方。趣遐路以棲跡，乘輕雲以翱翔。」於是精駭魂散，改心回趣，願納至言，仰崇玄度。眾愁忽然，不辭而去。

`七啟``并序`

昔枚乘作七發，傅毅作七激，張衡作七辨，崔駰作七依，辭各美麗，余有慕之焉。遂作七啟，并命王粲作焉。

玄微子隱居大荒之庭，飛遯離俗，澄神定靈，輕祿傲貴，與物無營，耽虛好靜，羨此永生。獨馳思乎天雲之際，無物象而能傾。於是鏡機子聞而將往說焉。駕超野之駟，乘追風之輿，經迥漠，出幽墟，入乎泱漭之野，遂屆玄微子之所居。其居也，左激水，右高岑，背洞壑，對芳林。冠皮弁，被文裘，出山岫之潛穴，倚峻崖而嬉遊。志飄飄焉，嶢嶢焉，似若狹六合而隘九州。若將飛而未逝，若舉翼而中留。於是鏡機子攀葛藟而登，距巖而立，順風而稱曰：「予聞君子不遯俗而遺名，智士不背世而滅勳。今吾子棄道藝之華，遺仁義之英，耗精神乎虛廓，廢人事之紀經。譬若畫形於無象，造響於無聲。未之思乎，何所規之不通也？」玄微子俯而應之曰：「嘻！有是言乎。夫太極之初，混沌未分，萬物紛錯，與道俱隆。蓋有形必朽，有跡必窮，茫茫元氣，誰知其終。名穢我身，位累我躬。竊慕古人之所志，仰老莊之遺風。假靈龜以托喻，寧掉尾於塗中。

鏡機子曰：「夫辨言之艷，能使窮澤生流，枯木發榮，庶感靈而激神，況近在乎人情。僕將為君子說游觀之至娛，演聲色之妖靡，論變化之至妙，敷道德之弘麗，願聞之乎？」玄微子曰：「吾子整身倦世，探隱拯沉，不遠遐路，幸見光臨，將敬滌耳，以聽玉音。」

鏡機子曰：「芳菰精粺，霜蓄露葵，玄熊素膚，肥豢膿肌，蟬翼之割，剖纖析微。累如疊縠，離若散雪，輕隨風飛，刃不轉切。山鵽斥鷃，珠翠之珍。寒芳蓮之巢龜，膾西海之飛鱗，臛江東之潛鼉，臇漢南之鳴鶉。糅以芳酸，甘和既醇，玄冥適鹹，蓐收調辛。紫蘭丹椒，施和必節，滋味既殊，遺芳射越。乃有春清縹酒，康狄所營。應化則變，感氣而成，彈徵則苦發，叩宮則甘生。於是盛以翠樽，酌以雕觴，浮蟻鼎沸，酷烈馨香。可以和神，可以娛腸，此肴饌之妙也。子能從我而食之乎？」玄微子曰：「予甘藜藿，未暇此食也。」鏡機子曰：「步光之劍，華藻繁縟。飾以文犀，雕以翠綠，綴以驪龍之珠，錯以荊山之玉。陸斷犀象，未足稱雋，隨波截鴻，水不漸刃。九旒之冕，散曜垂文，華組之纓，從風紛紜。佩則結綠懸黎，寶之妙微，符采照爛，流景揚輝。黼黻之服，妙縠之裳，金華之舄，動趾遺光。繁飾參差，微鮮若霜。緄佩綢繆，或彫或錯，薰以幽若，流芳肆布。雍容閒步，周旋馳曜，南威為之解顏，西施為之巧笑。此容飾之妙也，子能從我而服之乎？」玄微子曰：「予好毛褐，未暇此服也。」

鏡機子曰：「馳騁足用蕩思，遊獵可以娛情，僕將為吾子駕雲龍之飛駟，飾玉輅之繁纓，垂宛虹之長綏，抗招搖之華旍。插忘歸之矢，秉繁弱之弓，忽躡景而輕鶩，逸奔驥而超遺風。於是谿填谷塞，榛藪平夷，緣山置罝，彌野張罘，下無漏跡，上無逸飛，鳥集獸屯，然後會圍。獠徒雲布，武騎霧散，丹旗曜野，戈殳皓旰。曳文狐，掩狡兔，捎鷫鷞，拂振鷺。當軌見藉，值足遇踐，飛軒電逝，獸隨輪轉。翼不暇張，足不及騰，動觸飛鋒，舉挂輕罾。搜林索險，探薄窮阻，騰山赴壑，風厲猋舉，機不虛發，中必飲羽。於是人稠網密，地逼勢脇。哮闞之獸，張牙奮鬣，志在觸突，猛氣不慴。乃使北宮東郭之儔，生抽豹尾，分裂貙肩，形不抗手，骨不隱拳，批熊碎掌，拉虎摧斑，野無毛類，林無羽群，積獸如陵，飛翮成雲。於是駭鐘鳴鼓，收旌弛旆，頓綱縱網，羆獠回邁。駿騄齊驤，揚鑾飛沫，俯倚金較，仰撫翠蓋。雍容暇豫，娛志方外。此羽獵之妙也，子能從我而觀之乎？」玄微子曰：「余性樂恬靜，未暇此觀也。」

鏡機子曰：「閒宮顯敞，雲屋皓旰，崇景山之高基，迎清風而立觀。彤軒紫柱，文榱華梁，綺井含葩，金墀玉箱。溫房則冬服絺綌，清室則中夏含霜。華閣緣雲，飛陛陵虛。俯眺流星，仰觀八隅，升龍攀而不逮，眇天際而高居。繁巧神怪，變名異形，班輸無所措其斧斤，離婁為之失睛。麗草交植，殊品詭類，綠葉朱榮，熙天曜日。素水盈沼，叢木成林，飛翮陵高，鱗甲隱深。於是逍遙暇豫，忽若忘歸。乃使任子垂釣，魏氏發機，芳餌沉水，輕繳弋飛，落翳雲之翔鳥，援九淵之靈龜。然後采菱華，擢水蘋，弄珠蚌，戲鮫人，諷漢廣之所詠，覿游女於水濱。耀神景於中沚，被輕縠之纖羅，遺芳烈而靜步，抗皓手而清歌。歌曰：望雲際兮有好仇，天路長兮往無由，佩蘭蕙兮為誰修？嬿婉絕兮我心愁。此宮館之妙也，子能從我而居之乎？」玄微子曰：「予耽巖穴，未暇此居也。」

鏡機子曰：「既游觀中原，逍遙閒宮，情放志蕩，淫樂未終。亦將有才人妙妓，遺世越俗，揚北里之流聲，紹陽阿之妙曲。爾乃御文軒，臨彤庭，琴瑟交揮，左篪右笙，鐘鼓俱振，簫管齊鳴。然後姣人乃被文縠之華袿，振輕綺之飄颻，戴金搖之熠燿，揚翠羽之雙翹。揮流芳，燿飛文，歷盤鼓，煥繽紛，長裾隨風，悲歌入雲。蹻捷若飛，蹈虛遠蹠，陵躍超驤，蜿蟬揮霍。翻爾鴻翥，濈然鳧沒，縱輕體以迅赴，景追形而不逮。飛聲激塵，依威厲響，才捷若神，形難為象。於是為歡未渫，白日西頹，散樂變飾，微步中閨。玄眉弛兮鉛華落，收亂髮兮拂蘭澤，形媠服兮揚幽若。紅顏宜笑，睇盼流光，時與吾子，攜手同行。踐飛除，即閒房，華燭爛，幄幕張。動朱唇，發清商，揚羅袂，振華裳，九秋之夕，為歡未央。此聲色之妙也，子能從我而游之乎？」玄微子曰：「予願清虛，未暇及此游也。」鏡機子曰：「予聞君子樂奮節以顯義，烈士甘危軀以成仁。是以雄俊之徒，交黨結倫，重氣輕命，感分遺身。故田光伏劍於北燕，公叔畢命於西秦。果毅輕斷，虎步谷風，威慴萬乘，華夏稱雄。」詞未及終，而玄微子曰：「善！」鏡機子曰：「此乃遊俠之徒耳，未足稱妙也。若夫田文、無忌之儔，乃上古之俊公子也，皆飛仁揚義，騰躍道藝，游心無方，抗志雲際，陵轢諸侯，驅馳當世，揮袂則九野生風，慷慨則氣成虹蜺。吾子若當此之時，能從我而友之乎？」玄微子曰：「予亮願焉，然方於大道有累，如何？」

鏡機子曰：「世有聖宰，翼帝霸世，同量乾坤，等曜日月，玄化參神，與靈合契。惠澤播於黎苗，威靈振乎無外，超隆平於殷周，踵羲皇而齊泰。顯朝惟清，王道遐均，民望如草，我澤如春，河濱無洗耳之士，喬嶽無巢居之民。是以俊乂來仕，觀國之光，舉不遺材，進各異方。贊典禮於辟雍，講文德於明堂，正流俗之華說，綜孔氏之舊章。散樂移風，國富民康，神應休徵，屢獲嘉祥。故甘露紛而晨降，景星宵而舒光，觀游龍於神淵，聆鳴鳳於高崗。此霸道之至隆，而雍熙之盛際。然主上猶尚以沉恩之未廣，懼聲教之未厲，采英奇於仄陋，宣皇明於巖穴。此甯子商歌之秋，而呂望所以投綸而逝也。吾子為太和之民，不欲仕陶唐之世乎？」於是玄微子攘袂而興曰：「偉哉言乎！近者吾子所述華淫，欲以厲我，祗攪予心。至聞天下穆清，明君莅國，覽盈虛之正義，知頑素之迷惑。令予廓爾，身輕若飛。願反初服，從子而歸。」

七咨

素冰象玉，難可磨蕩。結土成龍，遭雨則傷。

###

詠

九詠

芙蓉車兮桂衡，結萍蓋兮翠旌，駟蒼虬兮翼轂，駕陵魚兮驂鯨。菌薦兮蘭席，蕙幬兮荃床。抗南箕兮簸瓊蕊，挹天河兮滌玉觴。靈既降兮泊靜默，登文階兮坐紫房。服春榮兮猗靡，雲裾繞兮容裔，冠北辰兮岌峨，帶長虹兮陵厲。蘭肴御兮玉俎陳，雅音奏兮文虞羅。感漢廣兮羨游女，揚激楚兮詠湘娥。臨迴風兮浮漢渚，目牽牛兮眺織女。交有際兮會有期，嗟痛吾兮來不時。來無見兮進無聞，泣下雨兮歎成雲。先后悔其靡及，冀後王之一寤。猶搦轡而繁策，馳覆車之危路。群乘舟而無檝，將何川而能度。何世俗之蒙昧，悼邦國之未靜。焚椒蘭其望治，由倒裳而求領。尋湘漢之長流，采芳岸之靈芝。遇游女於水裔，采菱華而結詞。野蕭條以極望，曠千里而無人。民生期於必死，何自苦以終身。寧作清水之沉泥，不為濁路之飛塵。

###

序

柳頌序

予以閑暇，駕言出遊，過友人楊德祖之家。視其屋宇寥廓，庭中有一柳樹。聊戲刊其枝葉，故著斯文，表之遺翰，遂因辭勢，以譏當世之士。

前錄自序

故君子之作也，儼乎若高山，勃乎若浮雲。質素也如秋蓬，摛藻也如春葩。氾乎洋洋，光乎皜皜，與雅頌爭流可也。余少而好賦，其所尚也。雅好慷慨，所著繁多。雖觸類而作，然蕪穢者眾，故刪定，別撰為前錄七十八篇。

酈生頌序

余道經酈生之墓，聊駐馬，書此文於其碑側也。

遷都賦序

余初封平原，轉出臨淄，中命鄄城，遂徙雍丘，改邑浚儀，而末將適於東阿。號則六易，居實三遷。連遇瘠土，衣食不繼。

畫贊序

蓋畫者，鳥書之流也。昔明德馬后美於色，厚於德，帝用嘉之。嘗從觀畫。過虞舜廟，見娥皇、女英，帝指之，戲后曰：「恨不得如此人為妃。」又前見陶唐之像，后指堯曰：「嗟乎，群臣百寮恨不得戴君如是。」帝顧而笑。故夫畫，所見多矣。

###

書

與司馬仲達書

今賊徒欲保江表之城，守區區之吳爾，無有爭雄於宇內，角勝於平原之志也。故其俗蓋以洲渚為營壁，江淮為城壍而已。若可得挑致，則吾一旅之卒足以敵之矣。蓋弋鳥者矯其矢，釣魚者理其綸。此皆度彼為慮，因象設宜者也。今足下曾無矯矢理綸之謀，徒欲候其離舟，伺其登陸，乃圖并吳會之地，牧東野之民，恐非主上授節將軍之心也。

與楊德祖書

植白：數日不見，思子為勞，想同之也。僕少小好為文章，迄至於今二十有五年矣。然今世作者可略而言也。昔仲宣獨步於漢南，孔璋鷹揚於河朔，偉長擅名於青土，公幹振藻於海隅，德璉發跡於大魏，足下高視於上京。當此之時，人人自謂握靈蛇之珠，家家自謂抱荊山之玉。吾王於是設天網以該之，頓八紘以掩之，今悉集茲國矣。然此數子猶復不能飛軒絕跡，一舉千里也。以孔璋之才，不閑於辭賦，而多自謂能與司馬長卿同風，譬畫虎不成，反為狗也。前有書嘲之，反作論，盛道僕贊其文。夫鍾期不失聽，於今稱之。吾亦不能妄歎者，畏後世之嗤余也。

世人之著述，不能無病。僕嘗好人譏彈其文，有不善者，應時改定。昔丁敬禮嘗作小文，使僕潤飾之，僕自以才不過若人，辭不為也。敬禮謂僕：「卿何所疑難，文之佳惡，吾自得之，後世誰相知定吾文者耶？」吾嘗歎此達言，以為美談。昔尼父之文辭，與人通流，至於制春秋，游夏之徒乃不能措一辭。過此而言不病者，吾未之見也。

蓋有南威之容，乃可以論於淑媛，有龍泉之利，乃可以議於斷割。劉季緒才不能逮於作者，而好詆訶文章，掎摭利病。昔田巴毀五帝，罪三王，訾五霸於稷下，一旦而服千人。魯連一說，使終身杜口。劉生之辯未若田氏，今之仲連求之不難，可無歎息乎！人各有好尚。蘭茝蓀蕙之芳，眾人之所好，而海畔有逐臭之夫。咸池六莖之發，眾人所共樂，而墨翟有非之之論。豈可同哉？

今往僕少小所著辭賦一通相與。夫街談巷說，必有可采；擊轅之歌，有應風雅；匹夫之思未易輕棄也。辭賦小道，固未足以揄揚大義，彰示來世也。昔揚子雲先朝執戟之臣耳，猶稱壯夫不為也。吾雖薄德，位為藩侯，猶庶幾戮力上國，流惠下民，建永世之業，流金石之功。豈徒以翰墨為勳績，辭賦為君子哉？若吾志未果，吾道不行，則將采庶官之實錄，辨時俗之得失，定仁義之衷，成一家之言。雖未能藏之於名山，將以傳之於同好。非要之皓首，豈今日之論乎？其言之不慚，恃惠子之知我也。

明早相迎，書不盡懷。曹植白。

與吳季重書

植白：季重足下，前日雖因常調，得為密坐。雖燕飲彌日，其於別遠會稀，猶不盡其勞積也。若夫觴酌凌波於前，笳簫發音於後，足下鷹揚其體，鳳觀虎視，謂蕭、曹不足儔，衛、霍不足侔也。左顧右盼，謂若無人，豈非君子壯志哉？過屠門而大嚼，雖不得肉，貴且快意。當斯之時，願舉太山以為肉，傾東海以為酒，伐雲夢之竹以為笛，斬泗濱之梓以為箏。食若填巨壑，飲若灌漏卮。如上言，其樂固難量，豈非大丈夫之樂哉？然日不我與，曜靈急節，面有過景之速，別有參商之闊。思欲抑六龍之首，頓羲和之轡，折若木之華，閉濛氾之谷，天路高邈，良久無緣。懷戀反側，何如何如？

得所來訊，文采委曲，曄若春榮，瀏若清風，申詠反覆，曠若復面。其諸賢所著文章，想還所治復申詠之也。可令憙事小吏諷而誦之。夫文章之難，非獨今也，古之君子猶亦病諸。家有千里驥，而不珍焉；人懷盈尺和氏，而無貴矣。夫君子而不知音樂，古之達論謂之通而蔽。墨翟不好伎，何為過朝歌而迴車乎？足下好伎，而正值墨翟迴車之縣，想足下助我張目也。

又聞足下在彼，自有佳政。夫求而不得者有之矣，未有不求而自得者也。且改轍而行，非良樂之御；易民而治，非楚、鄭之政。願足下勉之而已矣。適對嘉賓，口授不悉，往來數相聞。曹植白。

與陳琳書

夫披翠雲以為衣，戴北斗以為冠，帶虹蜺以為紳，連日月以為佩，此服非不美也。然而帝王不服者，望殊於天，志絕於心矣。

葛天氏之樂，千人唱，萬人和，因以蔑韶、夏矣。

驥騄不常一步，應良御而效足。

與丁敬禮書

頃不相聞，覆相聲音亦為怪，故乘興為書。含欣而秉筆，大笑而吐辭，亦歡之極也。

答崔文始書

臨江直釣，不獲一鱗，非江魚之不食，其所餌之者非也。是以君子慎舉擢。

* * *

