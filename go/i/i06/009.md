

## 曹子建集

##### 曹子建集
　　`卷九`

* * *

### 論

漢二祖優劣論

有客問予曰：「夫漢二帝，高祖、光武，俱為受命撥亂之君，此時事之難易，論其人之優劣，孰者為先？」

予應之曰：

昔漢之初興，高祖因暴秦而起，官由亭長，自亡徒召集英雄。遂誅強楚，光有天下，功齊湯武，業流後嗣。誠帝王之元勳，人君之盛事也。然而名不繼德，行不純道。身歿之後，崩亡之際，果令凶婦肆酖酷之心，嬖妾被人豕之刑；亡趙幽囚，禍殃骨肉；諸呂專權，社稷幾移。凡此諸事，豈非高祖寡計淺慮以致。然彼之雄材大略，俶儻之節，信當世至豪健壯傑士也。又其梟將畫臣，皆古今之鮮有，歷世之希睹。彼能任其才而用之，聽其言而察之，故兼天下而有帝位，流巨功而遺元勳也。不然，斯不免於閭閻之人，當世之匹夫也。

世祖體乾靈之休德，稟貞和之純精，通黃中之妙理，韜亞聖之懿才。其為德也，通達而多識，仁智而明恕，重慎而周密，樂施而愛人。值陽九無妄之世，遭炎光戹會之運。殷爾雷發，赫然神舉。用武略以攘暴，興義兵以掃殘。神光前驅，威風先逝，軍未出於南京，莽已斃於西都。破二公於昆陽，斬阜、賜於漢津。當此時也，九州鼎沸，四海淵涌，言帝者二三，稱王者四五，咸鴟視狼顧，虎超龍驤。光武秉朱光之巨鉞，震赫斯之隆怒。夫其蕩滌凶穢，剿除醜類，若順迅風而縱烈火，曬白日而掃朝雲也。若克東齊難勝之寇，降赤眉不計之虜，彭寵以望異內隕，龐萌以叛主取誅，隗戎以背信軀斃，公孫以離心授首。爾乃廟謀而後動眾，計定而後行師，故攻無不陷之壘，戰無奔北之卒。是以群下欣欣，歸心聖德，宣仁以和眾，邁德以來遠。於時戰克之將，籌畫之臣，承詔奉令者獲寵，違命犯旨者顛危。故曰：建武之行師也，計出於主心，勝決於廟堂。故竇融聞聲而景附，馬援一見而歎息。股肱有濟濟之美，元首有穆穆之容，敦睦九族有唐虞之稱，高尚純樸有羲皇之素，謙虛納下有吐握之勞，留心庶事有日昃之勤。乃規弘跡而造皇極，創帝道而立德基。是以計功則業殊，比隆則事異，旌德則靡愆，言行則無穢，量力則勢微，論輔則力劣。卒能握乾坤之休徵，應五百之顯期，立不刊之遐跡，建不朽之元功。金石播其休烈，詩書載其勳懿。

故曰，光武其近優也。

`

相論`

世固有人身瘠而志立，體小而名高者，於聖則否。是以堯眉八采，舜目重瞳，禹耳參漏，文王四乳。然則世亦有四乳者，此則駑馬一毛似驥耳。宋臣有公孫呂者，長七尺，面長三尺，廣三尺，名震天下。若此之狀，蓋遠代而求，非一世之異也。使形殊於外，道合其中，名震天下不亦宜乎？語云：「無憂而戚，憂必及之；無慶而歡，樂必隨之。」此心有先動，而神有先知，則色有先見也。故扁鵲見桓公，知其將亡；申叔見巫臣，知其竊妻而逃也。荀子曰：「以為天不知人事邪，則周公有風雷之災，宋景有三舍之福。以為知人事邪，則楚昭有弗禜之應，魏文無延期之報。」由是言之，則天道之與相占，可知而疑，不可得而無也。

`

辨道論`

夫神仙之書，道家之言，乃云傅說上為辰尾宿，歲星降下為東方朔。淮南王安誅於淮南，而謂之獲道輕舉。鉤弋死於雲陽，而謂之尸逝柩空。其為虛妄甚矣哉！

中興篤論之士有桓君山者，其所著述多善。劉子駿嘗問：「言人誠能抑嗜欲，闔耳目，可不衰竭乎？」時庭中有一老榆，君山指而謂曰：「此樹無情欲可忍，無耳目可闔，然猶枯槁腐朽。而子駿乃言可不衰竭，非談也。」君山援榆喻之，未是也。何者？余前為王莽典樂大夫。樂記云：「文帝得魏文侯樂人竇公，年百八十，兩目盲。帝奇而問之，何所施行？」對曰：「臣年十三而失明，父母哀其不及事，教臣鼓琴。臣不能導引，不知壽得何力？」君山論之曰：「頗得少盲，專一內視，情不外鑒之助也。」先難子駿以內視無益，退論竇公，便以不外鑒證之，吾未見其定論也。君山又曰：「方山有董仲君者，有罪繫獄，佯死數日，目陷蟲出，死而復生。然後竟死。」生之必死，君子所達，夫何喻乎！夫至神不過天地，不能使蟄蟲夏潛，震雷冬發，時變則物動，氣移而事應。彼仲君者，乃能藏其氣，尸其體，爛其膚，出其蟲，無乃大怪乎！

世有方士，吾王悉所招致。甘陵有甘始，廬江有左慈，陽城有郄儉，始能行氣導引，慈曉房中之術，儉善辟穀，悉號數百歲。本所以集之於魏國者，誠恐此人之徒接姦詭以欺眾，行妖惡以惑民。故聚而禁之也。豈復欲觀神仙於瀛洲，求安期於邊海，釋金輅而顧雲輿，棄文驥而求飛龍哉？自家王與太子及余兄弟，咸以為調笑，不信之矣。然始等知上遇之有恒，奉不過於員吏，賞不加於無功，海島難得而游，六黻難得而佩，終不敢進虛誕之言，出非常之語。余嘗試郄儉，絶穀百日，躬與之寢處，行步起居自若也。夫人不食七日則死，而儉乃如是。然不必益壽，可以療疾，而不憚饑饉焉！左慈善修房內之術，差可終命。然自非有志至精，莫能行也。甘始者，老而有少容，自諸術士咸共歸之。然始辭繁寡實，頗有怪言。余嘗辟左右，獨與之談，問其所行，溫顏以誘之，美辭以導之。始語余：「吾本師姓韓，字世雄。嘗與師於南海作金，前後數四，投數萬斤金於海。」又言：「諸梁時，西域胡來獻香罽腰帶割玉刀，時悔不取也。」又言：「車師之西國，兒生，擘背出脾，欲其食少而努行也。」又言：「取鯉魚五寸一雙，合其一煮藥，俱投沸膏中。有藥者奮尾鼓鰓，游行沈浮，有若處淵。其一者已熟而可噉。」余時問言：「率可試不？」言：「是藥去此逾萬里，當出塞，始不自行，不能得也。」言不盡於此，頗難悉載，故粗舉其巨怪者。始若遭秦始皇、漢武帝，則復為徐市、欒大之徒也。桀紂殊世而齊惡，姦人異代而等偽，乃如此邪！

又世虛然有仙人之說。仙人者，儻猱猿之屬，與世人得道化為仙人乎？夫雉入海為蜃，燕入海為蛤，當夫徘徊其翼，差池其羽，猶自識也。忽然自投，神化體變，乃更與黿鼈為群，豈復自識翔林薄巢垣屋之娛乎？牛哀病而為虎，逢其兄而噬之。若此者，何貴於變化邪！

夫帝者，位殊萬國，富有天下，威尊彰明，齊光日月，宮殿闕庭，焜耀紫微何顧乎王母之宮，崑崙之域哉？夫三烏被致，不如百官之美也；素女嫦娥，不若椒房之麗也；雲衣羽裳，不若黼黻之飾也；駕螭載霓，不若乘輿之盛也；瓊蕊玉華，不若玉圭之潔也。而顧為匹夫所罔，納虛妄之辭，信眩惑之說。隆禮以招弗臣，傾產以供虛求，散王爵以榮之，清閒館以居之。經年累稔，終無一驗。或歿於沙丘，或崩於五柞。臨時復誅其身，滅其族，紛然足為天下一笑矣！

若夫玄黃所以娛目，鏗鏘所以聳耳，媛妃所以紹先，芻豢所以悅口也。何以甘無味之味，聽無聲之樂，觀無采之色也。然壽命長短，骨體強劣，各有人焉。善養者終之，勞擾者半之，虛用者殀之，其斯之謂歟！

`

令禽惡鳥論`

國人有以伯勞鳥生獻者，王召見之。侍臣曰：「世人同惡伯勞之鳴，敢問何謂也？」王曰：「月令，仲夏鵙始鳴。詩云七月鳴鵙。七月夏五月，鵙則博勞也。昔尹吉甫信後妻之讒，殺孝子伯奇，其弟伯封求而不得，作黍離之詩。俗傳云：吉甫後悟，追傷伯奇。出遊於田，見異鳥鳴於桑，其聲噭然，吉甫動心曰：「無乃伯奇乎？」鳥乃撫翼，其音尤切。吉甫曰：「果吾子也。」乃顧謂曰：「伯奇勞乎？是吾子，棲吾輿；非吾子，飛勿居。」言未卒，鳥尋聲而棲於蓋。歸入門，集於井幹之上，向室而號。吉甫命後妻載弩射之，遂射殺後妻以謝之。故俗惡伯勞之鳴，言所鳴之家必有尸也。此好事者附名為之說，令俗人惡之，而今普傳惡之，斯實否也。伯勞以五月而鳴，應陰氣之動，陽為人養，陰為賊害，伯勞蓋賊害之鳥也。屈原曰：「鶗鴂之先鳴，使百草為之不芳。」其聲鵙鵙然，故以音名也。若其為人災害，愚民之所信，通人之所略也。

鳥鳴之惡自取憎，人言之惡自取滅，不能有累於當世也。而凶人之行弗可易，梟鳥之鳴不可更者，天性然也。昔荊之梟將徙巢於吳，鳩遇之曰：「子將安之？」梟曰：「將巢於吳。」鳩曰：「何去荊而巢吳乎？」梟曰：「荊人惡予之聲。」鳩曰：「子能革子之聲則免，無為去荊而巢吳也。如不能革子之音，則吳楚之民不異情也。為子計者，莫若宛頸戢翼，終身勿復鳴也。」昔會朝議，有人問曰：「寧有聞梟食其母乎？」有答之者曰：「嘗聞烏反哺，未聞梟食母也。」問者慚，唱不善也。孟春之旦，從太陽方，貴放鳥雀者，加其祿也。得蟢者，莫不訓而放之，為利人也。得蚤者，莫不糜之齒牙，為害身也。鳥獸昆蟲猶以名聲見異，況夫吉士之與凶人乎！

魏德論

元氣否塞，玄黃噴薄，晨星亂逆，陰陽舛錯，國無完邑，陵無掩槨。四海鼎沸，蕭條沙漠。武皇之興也，以道凌殘，義氣風發，神戈退指，則妖氛順制；靈旗一舉，則朝陽播越。惟我聖后，神武蓋天，威光佐掃，辰彗北彎，首尾爭擊，氣齊率然。乃電北，席捲千里，隱乎若崩嶽，旰乎若潰海。慍彼蠻夏，蠢爾弗恭，脂我蕭斧，簡武練鋒，星陳而天運，振耀乎南封，荊人風靡，交益影從。軍蘊餘勢，襲利乘權，蕩鬼區於白水，擒矯制於遐川，仰屬目於條支，晞弱水之潺湲，薄張騫於大夏，笑驃騎於祁連。其化之也如神，其養之也如春，柔遠能邇，誰敢不賓。憲度增飾，日曜月明，跡存乎建安，道隆乎延康。

於是漢氏歸義，顧音孔昭，顯禪天位，希唐效堯。上猶謙謙弗納也。發不世之明昭，薄皇居而弗泰，蹈北人之清節，美石戶之高介。義貫金石，神明已興，神祗致祥，乾靈效祐。於是群公卿士，功臣列辟，率爾而進曰：「昔文王三分居二，以服事殷，非能之而弗欲，蓋欲之而弗能。況天網弗禁，皇網圯紐，侯民非復漢萌，尺土非復漢有。故皇父創跡於前，陛下光美於後。蓋所謂勳成於彼，位定於此者也。將使斯民播秬鬯，植靈芝，鋤岐穗，挹醴滋。遂乃凱風回焱，甘露匝時。農夫詠於田隴，織婦欣而綜絲，黃吻之齔含哺而怡，鮐背之老擊壤而嬉。古雖稱乎赫胥，曷若斯之大治乎。」于時上富於春秋，聖德汪濊，奇志妙思，神鑒靈察。方將審御陰陽，增耀日月，極禎祥於遐奧，飛仁風以樹惠。既遊精於萬機，探幽洞深，復逍遙乎六藝，兼覽儒林。抗思乎文藻之場囿，容與乎道術之壃畔，超天路而高峙，階清雲以妙觀，將參跡於三皇，豈徒論功於大漢。天地位矣，九域清矣，皇化四達，帝猷成矣。明哉元首，股肱貞矣，禮樂既作，興頌聲矣。固將封泰山，禪梁甫，歷名山，以祈福。周五方之靈宇，越八九於往素，踵帝王之靈矩，流餘祚於黎烝，鍾元吉乎聖主。

魏德論謳

穀

於穆聖皇，仁暢惠渥。辭獻減膳，以服鰥獨。

和氣致祥，時雨灑沃。野草萌芽，變化嘉穀。

禾

猗猗嘉禾，惟穀之精。其洪盈箱，協穗殊莖。

昔生周朝，今植魏庭。獻之朝堂，以昭祖靈。

鵲

鵲之彊彊，詩人取喻。今存聖世，呈質見素。

饑食苕華，渴飲清露。異於疇匹，眾鳥是鶩。

鳩

班班者鳩，爰素其質。昔翔殷邦，今為魏出。

朱目丹趾，靈姿詭類。載飛載鳴，彰我皇懿。

甘露

玄德洞幽，飛化上蒸。甘露以降，蜜淳冰凝。

觀陽弗晞，瓊爵是承。獻之帝朝，以明聖徵。

連理木

皇樹嘉德，風靡雲披。有木連理，別幹同枝。

將承大同，應天之規。

`成王漢昭論`

周公以天下初定，武王既終，而成王尚幼，未能定南面之事，是以推以忠誠，稱制假號。二弟流言，召公疑之，發金滕之匱，然後用寤，亦未決也。至於昭帝，所以不疑於霍光，亦緣武帝有遺詔於光。使光若周公，踐天子之位，行周公之事，吾恐叛者非徒二弟，疑者非徒召公也。且賢者固不能知聖賢，自其宜耳。昭帝固可不疑霍光，成王自可疑周公也。若以昭帝勝成王，霍光當踰周公邪？若以堯舜為成王，湯禹作管蔡召公，周公之不見疑必也。

`仁孝論`

且禽獸悉知愛其母，知其孝也。唯白虎通騏驎稱仁獸者，以其明盛衰，知治亂也。孝者施近，仁者及遠。

`輔臣論`

蓋精微聽察，理析毫分；規矩可則，阿保不傾。群言系於口，而研摭是非；典謨總乎心，而唯所用之者，鍾太傅也。

清素寡欲，明敏特達，志存太虛，安心玄妙。處平則以和養德，遭變則以斷蹈義，華太尉歆之謂也。

文武並亮，權智時發，奢不過制，儉不損禮。入毗皇家，帝之股肱。出則侯伯，實撫東夏者，曹大司馬也。

辨博通幽，見傳異度。德實充塞於內，知謀縱橫於外。解疑釋滯，剖散盤錯者，王司徒朗也。

容中下士，則眾心不攜；進吐善謀，則眾議不格。□□疏達，至德純粹者，陳司空也。

智慮深奧，淵然難測。執節平敵，中表條暢。恭以奉上，愛以接下。納言左右，為帝喉舌，曹大將軍也。

魁傑雄特，秉心平直。威嚴足憚，風行草靡。在朝廷則匡贊時俗，百僚侍儀；一臨事則戎昭果毅，折衝厭難者，司馬驃騎也。

`征蜀論`

今將以謀謨為劍戟，以策略為旌旗，師徒不擾，藉力天師。下礧成雷，榛殘木碎。

干戈所拂，則何虜不崩；金鼓一駭，則何城不登。

###

說

藉田說

春耕於藉田，郎中令侍寡人焉，顧而謂之曰：「昔者神農氏始嘗萬草，教民種植。今寡人之興此田，將欲以擬乎治國，非徒供耳目而已也。夫營疇萬畝，厥田上下，經以大陌，帶以橫阡，奇柳夾路，名果被園，宰農實掌，是謂公田。此亦寡人之封疆也。日殄沒而歸館，晨未昕而即野，此亦寡人之先下也。菽雚特疇，禾黍異田，此亦寡人之理政也。及其息泉涌，庇重陰，懷有虞，撫素琴，此亦寡人之所習樂也。蘭蕙荃蘅，植之近疇，此亦寡人之所親賢也。刺藜臭蔚，棄之乎遠疆，此亦寡人之所遠佞也。若年豐歲登，果茂菜滋，則臣僕小大咸取驗焉。」

又

封人有能以輕鑿修鉤去樹之蠍者，樹得以茂繁。中舍人曰：「不識治天下者，亦有蝎者乎？」寡人告之曰：「昔三苗共工鯀驩兜，非堯之蝎歟？」問曰：「諸侯之國亦有蝎乎？」寡人告之曰：「齊之諸田、晉之六卿、魯之三桓，非諸侯之蝎歟？然三國無輕鑿修鉤之任，終於齊篡魯弱，晉國以分，不亦痛乎？」曰：「不識為君子者亦有蝎乎？」寡人告之曰：「固有之也。富而慢，貴而驕，殘仁賊義，甘財悅色，此亦君子之蝎也。」

天子勤耘以牧一國，大夫勤耘以收世祿，君子勤耘以顯令德。夫農者，始於種，終於穫。澤既時矣，苗既美矣，棄而不耘，則改為荒疇。蓋豐年者期於必收，譬修道者亦期於歿身也。

`髑髏說`

曹子遊乎陂塘之濱，步乎蓁穢之藪，蕭條潛虛，經幽踐阻，顧見髑髏。塊然獨居。於是伏軾而問之曰：「子將結纓首劍，殉國君乎？將被堅執銳，斃三軍乎？將嬰茲固疾，命隕傾乎？將壽終數極，歸幽冥乎？」叩遺骸而歎息，哀白骨之無靈，慕嚴周之適楚，儻託夢以通情。於是伻若有來，怳若有存，景見容隱，厲聲而言曰：「子何國之君子乎？既枉輿駕，愍其枯朽，不惜咳唾之音，而慰以若言。子則辯於辭矣，然未達幽冥之情，死生之說也。夫死之為言歸也，歸也者，歸於道也。道也者，身以無形為主，故能與化推移，陰陽不能更，四時不能虧。是故洞於纖微之域，通於怳惚之庭，望之不見其象，聽之不聞其聲。挹之不充，注之不盈，吹之不凋，噓之不榮，激之不流，凝之不停。寥落冥漠，與道相拘。偃然長寢，樂莫是踰。」曹子曰：「予將請之上帝，求諸神靈，使司命輟籍，反子骸形。」於是髑髏長呻，廓然歎曰：「甚矣，何子之難語也。昔太素氏不仁，無故勞我以形，苦我以生。今也幸變而之死，是反吾真也。何子之好勞，而我之好逸乎？子則行矣，予將歸於太虛。」於是言卒響絕，神光霧除。顧將旋軫，乃命僕夫拂以玄麈，覆以縞巾，爰將藏彼路濱，覆以丹土，翳以綠榛。

夫存亡之異勢，乃宣尼之所陳。何神憑之虛對，云死生之必均。

`畫說`

觀畫者，見三皇五帝，莫不仰戴；見三季暴主，莫不悲惋；見篡臣賊嗣，莫不切齒；見高節妙士，莫不忘食；見忠節死難，莫不抗首；見忠臣孝子，莫不歎息；見淫夫妬婦，莫不側目；見令妃順后，莫不嘉貴。是知存乎鑒戒者何如也。

`說疫氣`

建安二十二年，癘氣流行，家家有僵尸之痛，室室有號泣之哀。或闔門而殪，或覆族而喪。或以為疫者，鬼神所作。夫罹此者，悉被褐茹藿之子，荊室蓬戶之人耳。若夫殿處鼎食之家，重貂累蓐之門，若是者鮮焉。此乃陰陽失位，寒暑錯時，是故生疫。而愚民懸符厭之，亦可笑也。

* * *

