

## 曹子建集

##### 曹子建集
　　　`卷十`

* * *

## 誄

`任城王誄``并序`

昔二虢佐文，旦奭翼武。於休我王，魏之元輔。將崇懿跡，等號齊魯。如何奄忽，命不是與。仁者悼沒，兼彼殊類。矧我同生，能不憯悴。目想宮墀，心存平素。彷彿魂神，馳情陵墓。凡夫愛命，達者徇名。王雖薨徂，功著丹青。人誰不沒，貴有遺聲。乃作誄曰：

幼有令德，光耀珪璋。孝殊閔氏，義達參商。溫溫其恭，爰柔克剛。

心存建業，王室是匡。矯矯元戎，雷動雨徂。橫行燕代，威慴北胡。

奔虜無竄，還戰高柳。王率壯士，常為軍首。宜究長年，永保皇家。

如何奄忽，景命不遐。同盟飲淚，百寮咨嗟。

`大司馬曹休誄`

於穆公侯，魏之宗室。明德繼踵，奕世純粹。闡弘汎愛，仁以接物。

藝以為華，體斯亮實。年沒弱冠，志在雄英。高揖名師，發言有章。

東夏翕然，稱曰龍光。貧而無怨，孔以為難。嗟我公侯，屢空是安。

不耽世祿，親悅為歡。好彼蓬樞，甘彼瓢簞。味道忘憂，踰憲超顏。

矯矯公侯，不撓其戹。呵叱三軍，躬奮雉戟。足蹴白刃，手按飛鏑。

終弭淮南，保我疆埸。

`光祿大夫荀侯誄`

如冰之清，如玉之潔。法而不威，和而不褻。百寮欷歔，天子霑纓。

機女投杼，農夫輟耕。輪結轍而不轉，馬悲鳴而倚衡。

`平原懿公主誄`

俯振地紀，仰錯天文。悲風激興，霜猋雪雰。凋蘭夭蕙，良榦以泯。

於惟懿主，瑛瑤其質。協策應期，含英秀出。岐嶷之姿，寔朗寔極。

在生十旬，察人識物。儀同聖表，聲協音律。驤眉識往，俛首知來。

求顏必笑，和音則孩。阿保接手，侍御充傍。常在襁褓，不停幃床。

專愛一宮，取玩聖皇。何圖奄忽，罹天之殃。魂神遷移，精爽翱翔。

號之不應，聽之不聆。帝用吁嗟，嗚呼失聲。

嗚呼哀哉！

憐爾早歿，不逮陰光。改封大郡，惟帝舊疆。建土開家，邑移藩王。

琨珮惟鮮，朱紱斯煌。國號既崇，哀爾孤獨。配爾君子，華宗貴族。

爵以列侯，銀艾優渥。成禮于宮，靈輀交轂。生雖異室，歿同山嶽。

爰構玄宮，玉石交連。朱房皓壁，日曜電鮮。飾終備衛，法生象存。

長埏繕修，神閨掩扉。二柩並降，雙魂孰依？人誰不歿，憐爾尚微。

阿保激感，上聖傷悲。城闕之詩，以日喻歲。況我愛子，神光長滅。

扃關一闔，曷其復晰。

`武帝誄``并序`

於惟我王，承運之衰。神武震發，群雄戡夷。拯民于下，登帝太微。德美旦奭，功越彭韋。九德光備，萬國作師。寢疾不興，聖體長違。華夏飲淚，黎庶含悲。神翳功顯，身沉名飛。敢揚聖德，表之素旗。乃作誄曰：

於穆我王，胄稷胤周。賢聖是紹，元懿允休。先侯佐漢，實惟平陽。

功成績著，德昭二王。民以寧一，興詠有章。我王承統，天姿特生。

年在志學，謀過老成。奮臂舊邦，飜身上京。袁與我王，交兵若神。

張陳背誓，傲弟虐民。擁徒百萬，虎視朔濱。我王赫怒，戎車列陳。

武卒虓闞，如雷如震。欃槍北掃，舉不浹辰。紹遂奔北，河朔是賓。

振旅京師，帝嘉厥庸。乃位丞相，總攝三公。進受上爵，臨君魏邦。

九錫昭備，大路火龍。玄鑑靈察，探幽洞微。下無偽情，姦不容非。

敦儉尚古，不玩珠玉。以身先下，民以純樸。聖性嚴毅，平修清一。

惟善是嘉，靡疏靡昵。怒過雷電，喜踰春日。萬國肅虔，望風震慄。

既總庶政，兼覽儒林。躬著雅頌，被之瑟琴。茫茫四海，我王康之。

微微漢嗣，我王匡之。群傑扇動，我王服之。喁喁黎庶，我王育之。

光有天下，萬國作君。虔奉本朝，德美周文。以寬克眾，每征必舉。

四夷賓服，功夷聖武。翼帝王世，神武鷹揚。左鉞右旄，威凌伊呂。

年踰耳順，體壯志肅。乾乾庶事，氣過方叔。宜並南嶽，君國無窮。

如何不弔，禍鍾聖躬。棄離臣子，背世長終。兆民號咷，仰愬上穹。

既以約終，令節不衰。既即梓宮，躬御綴衣。璽不存身，唯紼是荷。

明器無飾，陶素是嘉。既次西陵，幽閨啟路。群臣奉迎，我王安厝。

窈窕玄宇，三光不晰。幽闥一扃，尊靈永蟄。聖上臨穴，哀號靡及。

群臣陪臨，佇立以泣。去此昭昭，於彼冥冥。永棄兆民，下君百靈。

千代萬葉，曷時復形。

`文帝誄``并序`

惟黃初七年，五月七日，大行皇帝崩。嗚呼哀哉！於時天震地駭，崩山隕霜，陽精薄景，五緯錯行。百姓吁嗟，萬國悲傷。若喪考妣，恩過慕唐。擗踴郊野，仰想穹蒼。僉曰何為，早世殞喪。嗚呼哀哉！悲夫大行，忽焉光滅，永棄萬民，雲往雨絕。承問恍惚，怋懵哽咽。袖鋒抽刃，欲自僵斃，追慕三良，甘心同穴。感彼南風，惟以鬱滯。終於偕沒，指景自誓。考諸先紀，尋之哲言，生若浮寄，惟德可論。朝聞夕逝，孔志所存。皇雖殪沒，天祿永延。何以述德？表之素旃。何以詠功？宣之管絃。乃作誄曰：

皓皓太素，兩儀始分。中和產物，肇有人倫。爰暨三皇，寔秉道真。

降逮五帝，繼以懿純。三代製作，踵武立勳。季嗣不綱，網漏於秦。

崩樂滅學，儒坑禮焚。二世而殲，漢氏乃因。弗求古訓，嬴政是遵。

王綱帝典，闃爾無聞。末光幽昧，道究運遷。乾坤回曆，簡聖授賢。

乃眷大行，屬以黎元。龍飛啟祚，合契上玄。五行定紀，改號革年。

明明赫赫，受命于天。仁風偃物，德以禮宣。祥惟聖質，岐嶷幼齡。

研幾六典，學不過庭。潛心無妄，抗志青冥。才秀藻朗，如玉之瑩。

聽察無響，瞻睹未形。其剛如金，其貞如瓊。如冰之潔，如砥之平。

爵必無私，戮違無輕。心鏡萬機，攬照下情。思良股肱，嘉昔伊呂。

搜揚側陋，舉湯代禹。拔才巖穴，取士蓬戶。惟德是索，弗拘禰祖。

宅土之表，率民以漸。道義是圖，弗營厥險。六合是虞，齊契共檢。

導下以純，民由樸儉。恢拓規矩，克紹前人。科條品制，褒貶以因。

乘殷之輅，行夏之辰。金根華屋，翠葆龍鱗。紼冕崇麗，衡紞惟新。

尊肅禮容，矚之若神。方牧妙舉，欽於恤民。虎將荷節，鎮彼四鄰。

朱旗所剿，九壤被震。疇克不若，孰敢不臣？縣旌海表，萬里無塵。

虜備凶徹，鳥殪江岷。摧若涸魚，乾若脯鱗。肅慎納貢，越裳效珍。

條支絕域，獻款內賓。德儕先王，功侔太古。上靈降瑞，黃初俶祐。

河龍洛龜，凌波游下。平均應繩，神鸞翔舞。數莢階除，系風扇暑。

皓獸素禽，飛走郊野。神鍾寶鼎，形自舊土。雲英甘露，瀸塗被宇。

靈芝冒沼，朱華蔭渚。回回凱風，祁祁甘雨。稼穡豐登，我稷我黍。

家佩惠君，戶蒙慈父。圖致大和，洽德全義。將登泰山，先皇作儷。

鐫石紀勳，兼錄眾瑞。方隆封禪，歸功天地。賓禮百靈，勳命視規。

望祭四嶽，燎封奉柴。肅於南郊，宗祀上帝。三牲既供，夏禘秋嘗。

元侯佐祭，獻璧奉璋。鸞輿幽藹，龍旂太常。爰迄太廟，鐘鼓鍠鍠。

頌德詠功，八佾鏘鏘。皇祖既饗，烈考來享。神具醉止，降茲福祥。

天地震蕩，大行康之。三辰暗昧，大行光之。皇紘惟絕，大行綱之。

神器莫統，大行當之。禮樂廢弛，大行張之。仁義陸沉，大行揚之。

潛龍隱鳳，大行翔之。疏狄遐康，大行匡之。在位七載，元功仍舉。

將永大和，絕跡三五。宜作物師，長為神主。壽終金石，等算東父。

如何奄息，摧身后土。俾我煢煢，靡瞻靡顧。嗟嗟皇穹，胡寧忍務。

嗚呼哀哉！

明監吉凶，體遠存亡。深垂典制，申之嗣王。聖上虔奉，是順是將。

乃創玄宇，基為首陽。擬跡穀林，追堯慕唐。合山同陵，不樹不疆。

塗車芻靈，珠玉靡藏。百神警侍，來賓幽堂。耕禽田獸，望魂之翔。

於是俟大隧之致力兮，練元辰之淑禎。

潛華體於梓宮兮，馮正殿以居靈。顧皇嗣之號咷兮，存臨者之悲聲。

悼晏駕之既往兮，感容車之速征。浮飛魂於輕霄兮，就黃墟以滅形。

背三光之昭晰兮，歸玄宅之冥冥。嗟一往之不返兮，痛閟闥之長扃。

咨遠臣之眇眇兮，感凶諱以怛驚。心孤絕而靡告兮，紛流涕而交頸。

思恩榮以橫奔兮，閡闕塞之嶢崢。顧衰絰以輕舉兮，念關防之我嬰。

欲高飛而遙憩兮，憚天綱之遠經。遙投骨於山足兮，報恩養於下庭。

慨拊心而自悼兮，懼施重而命輕。嗟微軀之是效兮，甘九死而忘生。

幾司命之役籍兮，先黃髮而隕零。天蓋高而察卑兮，冀神明之我聽。

獨鬱伊而莫告兮，追顧景而憐形。奏斯文以寫思兮，結翰墨以敷誠。

嗚呼哀哉！

`卞太后誄``有表并序`

大行皇太后資坤元之性，體載物之仁，齊美姜嫄，等德任姒。佐政內朝，惠加四海，草木荷恩，含氣受潤。庶鍾元吉，承育萬祚。何圖一旦早棄明朝，背絕臣庶，悲痛靡告。臣聞銘以述德，誄尚及哀。是以冒越諒陰之禮，作誄一篇。知不足讚揚明明，貴以展臣蓼莪之思。憂荒情散，不足觀采。

率土噴薄，三光改度，陵頹谷踊，五行錯互。皇室蕭條，羽檄四布。百姓欷歔，嬰兒號慕，若喪考妣，天下縞素。聖者知命，殉道寶名。義之攸在，亦棄厥生。敢揚后德，表之旐旌，光垂罔極，以慰我情。乃作誄曰：

我王之生，坤靈是輔。作合于魏，亦光聖武。篤生文帝，紹虞之緒。

龍飛紫宸，奄有九土。詳惟聖善，岐嶷秀出。德配姜嫄，不忝先哲。

玄覽萬機，兼才備藝。汛納容眾，含垢藏疾。仰奉諸姑，降接儔列。

陰陽陽潛，外明內察。及踐大位，母養萬國。溫溫其人，不替明德。

悼彼邊氓，未遑宴息。恆勞庶事，兢兢翼翼。親桑蠶館，為天下式。

樊姬霸楚，書載其庸。武王有亂，孔歎其功。我后齊聖，克暢丹聰。

不出房闥，心照萬邦。年踰耳順，乾乾匪倦。珠玉不玩，躬御綈練。

日旰忘飢，臨樂勿讌。去奢即儉，曠世作顯。慎終如始，蹈和履貞。

恭事神祇，昭奉百靈。跼天蹐地，祗畏神明。敬微慎獨，報禮幽冥。

虔肅宗廟，蠲薦三牲。降福無疆，祝云其誠。宜享斯祜，蒙祉自天。

何圖凶咎，不勉斯年。嘗禱盡禮，有篤無痊。豈命有終，神食其言。

遺孤在疚，承諱東藩。擗踊郊甸，灑淚中原。追號皇妣，棄我何遷。

昔垂顧復，今何不然。空宮寥廓，棟宇無煙。巡省階塗，髣髴欞軒。

仰瞻帷幄，俯察几筵。物不毀故，而人不存。痛莫酷斯，彼蒼者天。

遂臻魏都，遊魂舊邑。大隧開塗，靈魄斯戢。歎息霧興，揮淚雨集。

徘徊輀柩，號咷弗及。神光既幽，佇立以泣。

`王仲宣誄``并序`

維建安二十二年正月二十四日戊申，魏故侍中關內侯王君卒。嗚呼哀哉！皇穹神察，哲人是恃。如何靈祇，殲我吉士。誰謂不痛，早世即冥。誰謂不傷，華繁中零。存亡分流，天地同期。朝聞夕沒，先民所思。何用誄德，表之素旗。何以贈終，哀以送之。遂作誄曰：

猗歟侍中，遠祖彌芳。公高建業，佐武伐商。爵同齊魯，邦嗣絕亡。

流裔畢萬，勳績惟光。晉獻賜封，于魏之疆。天開之祚，末胄稱王。

厥姓斯氏，條分葉散。世滋芳烈，揚聲秦漢。會遭陽九，炎光中曚。

世祖撥亂，爰建時雍。三台樹位，履道是鍾。寵爵之加，匪惠惟恭。

自君二祖，為光為龍。僉曰休哉，宜翼漢邦。或統太尉，或掌司空。

百揆惟敘，五典克從。天靜人和，皇教遐通。伊君顯考，奕葉佐時。

入管機密，朝政以治。出臨朔岱，庶績咸熙。君以叔懿，繼此洪基。

既有令德，材技廣宣。強記洽聞，幽贊微言。文若春華，思若涌泉。

發言可詠，下筆成篇。何道不洽，何藝不閑。棊局逞巧，博弈惟賢。

皇家不造，京室隕顛。宰臣專制，帝用西遷。君乃羈旅，離此阻艱。

翕然鳳舉，遠竄荊蠻。身窮志達，居鄙行鮮。振冠南嶽，濯纓清川。

潛處蓬室，不干勢權。我公奮鉞，耀威南楚。荊人或違，陳戎講武。

君乃義發，算我師旅。高尚霸功，投身帝宇。斯言既發，謀夫是與。

是與伊何，響我明德。投戈編郡，稽顙漢北。我公寔嘉，表揚京國。

金龜紫綬，以彰勳則。勳則伊何，勞謙靡已。憂世忘家，殊略卓峙。

乃署祭酒，與君行止。算無遺策，畫無失理。我王建國，百司雋乂。

君以顯舉，秉機省闥。戴蟬珥貂，朱衣皓帶。入侍帷幄，出擁華蓋。

榮耀當世，芳風晻藹。嗟彼東夷，憑江阻湖。騷擾邊境，勞我師徒。

光光戎輅，霆駭風徂。君侍華轂，輝輝王塗。思榮懷附，望彼來威。

如何不濟，運極命衰。寢疾彌留，吉往凶歸。嗚呼哀哉！

翩翩孤嗣，號慟崩摧。發軫北魏，遠迄南淮。經歷山河，泣涕如頹。

哀風興感，行雲徘徊。游魚失浪，歸鳥忘棲。嗚呼哀哉！

吾與夫子，義貫丹青。好和琴瑟，分過友生。庶幾遐年，攜手同征。

如何奄忽，棄我夙零。感昔宴會，志各高厲。予戲夫子，金石難弊。

人命靡常，吉凶異制。此驩之人，孰先隕越。何寤夫子，果乃先逝。

又論死生，存亡數度。予猶懷疑，求之明據。儻獨有靈，遊魂泰素。

我將假翼，飄颻高舉。超登景雲，要子天路。喪柩既臻，將及魏京。

靈輀回軌，白驥悲鳴。虛廓無見，藏景蔽形。孰云仲宣，不聞其聲。

延首歎息，雨泣交頸。嗟乎夫子，永安幽冥。人誰不歿，達士殉名。

生榮死哀，亦孔之榮。嗚呼哀哉！

`倉舒誄``并序`

建安十二年五月甲戌，童子曹倉舒卒。乃作誄曰：

於惟淑弟，懿矣純良。誕豐令質，荷天之光。既哲且仁，爰柔克剛。

彼德之容，慈我聿行。宜逢分祚，以永無疆。如何昊天，凋斯俊英。

嗚呼哀哉！

惟人之生，忽若朝露，促促百年，亹亹行暮。

矧爾既夭，十三而卒，何辜於天，景命不遂。

###

哀辭

`金瓠哀辭``并序`

金瓠，予之首女，雖未能言，固已授色知心矣。生十九旬而夭折，乃作此辭。辭曰：

在襁褓而撫育，向孩笑而未言。不終年而夭絕，何見罰於皇天？

信吾罪之所招，悲弱子之無愆。去父母之懷抱，滅微骸於糞土。

天長地久，人生幾時，先後無覺，從爾有期。

`行女哀辭``并序`

行女生於季秋，而終於首夏。三年之中，二子頻喪。

伊上帝之降命，何短修之難裁。或華髮以終年，或懷妊而逢災。

感前哀之未闋，復新殃之重來。方朝華而晚敷，比晨露而先晞。

感逝者之不追，悵情忽而失度。天蓋高而無階，懷此恨其誰訴。

`仲雍哀辭`

曹喈字仲雍，魏太子之仲子也。三月而生，五月而亡。昔后稷之在寒冰，鬬穀之在楚澤，咸依鳥馮虎，而無風塵之災。今之玄笫文茵，無寒冰之慘；羅幃綺帳，暖於翔鳥之翼；幽房閑宇，密於雲夢之野；慈母良保，仁乎烏虎之情。卒不能延期於朞載，雖六旬而夭殃。彼孤蘭之眇眇，亮成幹其畢榮。哀緜緜之弱子，早背世而潛形。且四孟之未周，將何願乎一齡。陰雲回於素蓋，悲風動其扶輪。臨埏闥以歔欷，淚流射而沾巾。

* * *

