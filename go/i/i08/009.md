

## 文集類

##### 文心雕龍

* * *

頌贊第九

四始之至，頌居其極。頌者，容也，所以美盛德而述形容也。

昔帝嚳之世，咸墨為頌，以歌九韶。自商已下，文理允備。夫化偃一國謂之風，風正四方謂之雅，雅容告神明謂之頌。風雅序人，事兼變正；頌主告神，義必純美。魯以公旦次編，商人以前王追錄，斯乃宗廟之正歌，非讌饗之常詠也。時邁一篇，周公所製。哲人之頌，規式存焉。夫民各有心，勿壅惟口。晉輿之稱原田，魯民之刺裘鞸，直言不詠，短辭以諷，丘明子高，並諜為誦，斯則野誦之變體，浸被乎人事矣。及三閭橘頌，情采芬芳，比類寓意，覃及細物矣。至於秦政刻文，爰頌其德。漢之惠景，亦有述容，沿世並作，相繼於時矣。

若夫子雲之表充國，孟堅之序戴侯，武仲之美顯宗，史岑之述僖后，或擬清廟，或範駉那，雖淺深不同，詳略各異，其褒德顯容，典章一也。至於班傅之北征西巡，變為序引，豈不褒過而謬體哉！馬融之廣成上林，雅而似賦，何弄文而失質乎！又崔瑗文學，蔡邕樊渠，並致美於序，而簡約乎篇；摯虞品藻，頗為精覈，至云雜以風雅，而不變旨趣，徒張虛論，有似黃白之偽說矣。及魏晉辨頌，鮮有出轍。陳思所綴，以皇子為標；陸機積篇，惟功臣最顯；其褒貶雜居，固末代之訛體也。

原夫頌惟典雅，辭必清鑠，敷寫似賦，而不入華侈之區；敬慎如銘，而異乎規戒之域；揄揚以發藻，汪洋以樹義，唯纖曲巧致，與情而變，其大體所底，如斯而已。

贊者，明也，助也。

昔虞舜之祀，樂正重贊，蓋唱發之辭也。及益讚於禹，伊陟讚於巫咸，並颺言以明事，嗟嘆以助辭也。故漢置鴻臚，以唱拜為讚，即古之遺語也。至相如屬筆，始讚荊軻。及遷史固書，託讚褒貶。約文以總錄，頌體以論辭，又紀傳後評，亦同其名。而仲治流別，謬稱為述，失之遠矣。及景純注雅，動植必讚，義兼美惡，亦猶頌之變耳。

然本其為義，事生獎歎，所以古來篇體，促而不廣，必結言於四字之句，盤桓乎數韻之辭；約舉以盡情，昭灼以送文，此其體也。發源雖遠，而致用蓋寡，大抵所歸，其頌家之細條乎！

贊曰：容體底頌，勳業垂讚。鏤彩摛文，文理有爛。年積愈遠，音徽如旦。降及品物，炫辭作翫。

* * *

