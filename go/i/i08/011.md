

## 文集類

##### 文心雕龍

* * *

銘箴第十一

昔帝軒刻輿几以弼違，大禹勒筍簴而招諫，成湯盤盂，著日新之規，武王戶席，題必誡之訓，周公慎言於金人，仲尼革容於欹器，列聖鑒戒，其來久矣。

故銘者，名也，觀器必名焉，正名審用，貴乎慎德。蓋臧武仲之論銘也，曰：「天子令德，諸侯計功，大夫稱伐。。夏鑄九牧之金鼎，周勒肅慎之楛矢，令德之事也；呂望銘功於昆吾，仲山鏤績於庸器，計功之義也；魏顆紀勳於景鐘，孔悝表勤於衛鼎，稱伐之類也。若乃飛廉有石槨之錫，靈公有蒿里之謚。銘發幽石，吁可怪矣！趙靈勒跡於番吾，秦昭刻博於華山，夸誕示後，吁可笑也！詳觀衆例，銘義見矣。

至於始皇勒岳，政暴而文澤，亦有疏通之美焉。若班固燕然之勒，張昶華陰之碣，序亦盛矣。蔡邕銘思，獨冠古今。橋公之鉞，吐納典謨；朱穆之鼎，全成碑文，溺所長也。至如敬通雜器，準矱武銘，而事非其物，繁略違中。崔駰品物，讚多戒少；李尤積篇，義儉辭碎。蓍龜神物，而居博弈之中；衡斛嘉量，而在杵臼之末；曾名品之未暇，何事理之能閑哉！魏文九寶，器利辭鈍。唯張載劍閣，其才清采。迅足駸駸，後發前至，詔勒岷漢，得其宜矣。

箴者，所以攻疾防患，喻鍼石也。斯文之興，盛於三代。夏商二箴，餘句頗存。及周之辛甲，百官箴闕，唯虞箴一篇，體義備焉。

迄至春秋，微而未絕。故魏絳諷君於后羿，楚子訓民於在勤。戰代以來，棄德務功，銘辭代興，箴文委絕，至揚雄稽古，始範虞箴，作卿尹州牧二十五篇。及崔胡補綴，總稱百官，指事配位，鞶鑑可徵，信所謂追清風於前古，攀辛甲於後代者也。至於潘勗符節，要而失淺；溫嶠傅臣，博而患繁；王濟國子，引廣而事寡；潘尼乘輿，義正而體蕪；凡斯繼作；鮮有克衷。至於王朗雜箴，乃寘巾履，得其戒慎，而失其所施。觀其約文舉要，憲章戒銘，而水火井竈，繁辭不巳，志有偏也。

夫箴誦於官，銘題於器，名目雖異，而警戒實同。箴全禦過，故文資确切；銘兼褒讚，故體貴弘潤；其取事也必覈以辨，其摛文也必簡而深，此其大要也。然矢言之道蓋闕，庸器之制久淪，所以箴銘寡用，罕施後代。惟秉文君子，宜酌其遠大焉。

贊曰：銘實表器，箴惟德軌。有佩於言，無鑒於水。秉茲貞厲，敬言乎履。義典則弘，文約為美。

* * *

