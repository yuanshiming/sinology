

## 文集類

##### 文心雕龍

* * *

誄碑第十二

周世盛德，有銘誄之文。大夫之材，臨喪能誄。誄者，累也。累其德行，旌之不朽也。夏商已前，其詳靡聞。周雖有誄，未被于士。又賤不誄貴，幼不誄長，在萬乘則稱天以誄之。讀誄定謚，其節文大矣。自魯莊戰乘丘，始及于士。逮尼父卒，哀公作誄。觀其憖遺之切，嗚呼之歎，雖非叡作，古式存焉。至柳妻之誄惠子，則辭哀而韻長矣。暨乎漢世，承流而作。揚雄之誄元后，文實煩穢，沙麓撮其要，而摯疑成篇，安有累德述尊，而闊略四句乎！杜篤之誄，有譽前代。吳誄雖工，而他篇頗疏。豈以見稱光武，而改盻千金哉！傅毅所制，文體倫序，蘇順崔瑗，辨絜相參，觀其敘事如傳，辭靡律調，固誄之才也。潘岳構意，專師孝山，巧於敘悲，易入新切，所以隔代相望，能徵厥聲者也。至如崔駰誄趙，劉陶誄黃，並得憲章，工在簡要。陳思叨名而體實繁緩，文皇誄末，旨言自陳，其乖甚矣。

若夫殷臣誄湯，追褎玄鳥之祚；周史歌文，上闡后稷之烈。誄述祖宗，蓋詩人之則也。至於序述哀情，則觸類而長。傅毅之誄北海，云「白日幽光，雰霧杳冥」，始序致感，遂為後式。影而效者，彌取於工矣。

詳夫誄之為制，蓋選言錄行，傳體而頌文，榮始而哀終。論其人也，曖乎若可覿；道其哀也，悽焉如可傷。此其旨也。

碑者，埤也。上古帝皇，紀號封禪，樹石埤岳，故曰碑也。

周穆紀跡于弇山之石，亦古碑之意也。又宗廟有碑，樹之兩楹，事止麗牲，未勒勳績，而庸器漸缺，故後代用碑，以石代金，同乎不朽，自廟徂墳，猶封墓也。自後漢以來，碑碣雲起。才鋒所斷，莫高蔡邕。觀楊賜之碑，骨鯁訓典，陳郭二文，詞無擇言。周胡衆碑，莫非精允。其敘事也該而耍，其綴采也雅而澤。清詞轉而不窮，巧義出而卓立。察其為才，自然而至。孔融所創，有慕伯喈。張陳兩文，辨給足采，亦其亞也。及孫綽為文，志在碑誄，溫王郄庾，辭多枝雜，桓彝一篇，最為辨裁。

夫屬碑之體，資乎史才。其序則傳，其文則銘，標序盛德，必見清風之華；昭紀鴻懿，必見峻偉之烈；此碑之制也。夫碑實銘器，銘實碑文，因器立名，事光於誄。是以勒石讚勳者，入銘之域；樹碑述亡者，同誄之區焉。

贊曰：寫實追虛，碑誄以立。銘德慕行，文采允集。觀風似面，聽辭如泣。石墨鐫華，頹影豈忒。

* * *

