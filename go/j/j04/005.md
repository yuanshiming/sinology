

##### 六祖壇經

* * *

坐禪品第五

師示衆云：此門坐禪，元不看心，亦不看淨，亦不是不動。若言看心，心原是妄，知心如幻，故無所看也。若言看淨，人性本淨，由妄念故蓋覆真如，但無妄想，性自清淨。起心看淨，卻生淨妄。妄無處所，看者是妄。淨無形相，卻立淨相，言是工夫。作此見者，障自本性，卻被淨縛。

善知識，若修不動者，但見一切人時，不見人之是非善惡過患，即是自性不動。

善知識，迷人身雖不動，開口便說他人是非長短好惡，與道違背。若看心看淨，卻障道也。

師示衆云：善知識，何名坐禪？此法門中，無障無礙，外於一切善惡境界心念不起，名為坐。內見自性不動，名為禪。

善知識，何名禪定？外離相為禪，內不亂為定。外若著相，內心即亂；外若離相，心即不亂。本性自淨自定，只為見境，思境即亂。若見諸境心不亂者，是真定也。

善知識，外離相即禪，內不亂即定。外禪內定，是為禪定。菩薩戒經云：「我本性元自清淨」。善知識，於念念中，自見本性清淨。自修，自行，自成佛道。

* * *

